[{
    "title": "第1401部 佛说最胜妙吉祥根本智最上秘密一切名义三摩地分",
    "author": "大广智不空 译",
    "html": "<div class=\"B1_text\"><p>第一卷第二卷</p><p>佛说最胜妙吉祥根本智最上秘密一切名义三摩地分 卷上</p><p>尔时大吉祥最胜金刚手</p><p>具一切<a href=\"/remen/gongde.html\" class=\"keylink\" target=\"_blank\">功德</a>能调难调者</p><p><a href=\"/remen/sanjie.html\" class=\"keylink\" target=\"_blank\">三界</a>中最胜最尊大<a href=\"/remen/wuwei.html\" class=\"keylink\" target=\"_blank\">无畏</a></p><p>诸秘密部中<a href=\"/remen/zizai.html\" class=\"keylink\" target=\"_blank\">自在</a>为主宰</p><p>正智莲华目眉相复如莲</p><p>于佛<a href=\"/remen/shizun.html\" class=\"keylink\" target=\"_blank\">世尊</a>前戏掷金刚杵</p><p>复于须臾间出现无边数</p><p>金刚杵围绕当戏掷杵时</p><p>即有俱胝众金刚光照曜</p><p>面现颦眉相勇猛大无畏</p><p>威德复殊胜调伏于一切</p><p>具悲智方便自利利<a href=\"/remen/shijian.html\" class=\"keylink\" target=\"_blank\">世间</a></p><p>身心大<a href=\"/remen/huanxi.html\" class=\"keylink\" target=\"_blank\">欢喜</a>得最上妙乐</p><p>复现忿怒相佛世尊所作</p><p>一切皆摄受普获于利乐</p><p>是时金刚手<a href=\"/remen/dl.html\" class=\"keylink\" target=\"_blank\">顶礼</a>正觉尊</p><p>释迦牟尼佛合掌而白言</p><p>一切<a href=\"/remen/zhongsheng.html\" class=\"keylink\" target=\"_blank\">众生</a>类愚没<a href=\"/remen/shengsi.html\" class=\"keylink\" target=\"_blank\">生死</a>泥</p><p>起<a href=\"/remen/fannao.html\" class=\"keylink\" target=\"_blank\">烦恼</a>疑惑无由能<a href=\"/remen/jietuo.html\" class=\"keylink\" target=\"_blank\">解脱</a></p><p>愿哀愍利乐我及诸众生</p><p>令如理所得了知幻化网</p><p>佛为世间师愿宣说<a href=\"/remen/zhengfa.html\" class=\"keylink\" target=\"_blank\">正法</a></p><p>利乐诸众生令得无上果</p><p>诸佛大<a href=\"/remen/sanmei.html\" class=\"keylink\" target=\"_blank\">三昧</a>最上真实智</p><p>能了别众生诸根欲性等</p><p>世尊正智众现乌瑟腻沙</p><p>妙德真实智最上自然智</p><p>了达甚深义一切广大义</p><p>无等寂静义最上最胜义</p><p>瑜伽大教中诸秘密名义</p><p>圣三摩地分初中后皆善</p><p>过去佛已说未来佛当说</p><p>现在今世尊三世尽宣说</p><p>今此幻化网我从是出生</p><p>喜执大金刚善持一切明</p><p>如我所得法爱乐而<a href=\"/remen/shouchi.html\" class=\"keylink\" target=\"_blank\">受持</a></p><p>最胜坚固意住佛秘密心</p><p>如众生意乐愿说最胜法</p><p>灭烦恼无余令得最胜智</p><p>如是秘密主金刚手菩萨</p><p>作合掌恭敬劝请而前住</p><p>尔时二足尊释迦牟尼佛</p><p>从舌及面门出广大光明</p><p>普照于十方清净诸恶趣</p><p>三界光所照四魔悉调伏</p><p>复出美<a href=\"/remen/fanyin.html\" class=\"keylink\" target=\"_blank\">梵音</a>遍闻于三界</p><p>称赞秘密主大力智金刚</p><p>时佛作是言善哉执金刚</p><p>吉祥最胜者勇猛金刚手</p><p>汝大悲方便广为利世间</p><p>是故劝请我说秘密法门</p><p>此秘密名义妙德根本智</p><p>最胜大吉祥能伏诸魔等</p><p>我今当善说汝大秘密主</p><p>住最上一心谛听佛所说</p><p>时释迦牟尼即说如是法</p><p>尽诸<a href=\"/remen/zhenyan.html\" class=\"keylink\" target=\"_blank\">真言</a>部持明大咒部</p><p>观照三密部世间最上部</p><p>世出世间部最上大印部</p><p>乌瑟腻沙部如是等诸部</p><p>总摄一切法是秘密名义</p><p>六种大明王无二说其二</p><p>是无生法句从彼而出生</p><p>所谓</p><p>阿阿(引)壹翳嗢污伊爱乌奥暗恶。</p><p>此法安住诸智心三世诸佛所共说</p><p>复次大明曰。</p><p>唵(引)嚩日啰(二合)低(引)刹拏(二合)耨珂砌(引)那(一句)钵啰(二合)倪也(二合引)倪也(二合引)那谟(引)哩多(二合)曳(引二)倪也(二合引)那迦(引)野嚩(引)诣(引)说啰(三)阿啰跛左那(引)野帝(引)那莫。</p><p>阿字为正智诸佛从是生</p><p>复为诸胜相是最上字义</p><p>大生无生义离饮食语言</p><p>舍最上爱乐诸语业清净</p><p>最上增胜贪诸众生染行</p><p>最上增胜嗔诸烦恼大怨</p><p>最上增胜痴愚迷为智障</p><p>最上增胜忿大忿怒大怨</p><p>最上增胜染为诸染所缠</p><p>如是贪嗔等皆最上增胜</p><p>秘密妙法门通达能远离</p><p>执大<a href=\"/remen/zhihui.html\" class=\"keylink\" target=\"_blank\">智慧</a>剑破诸烦恼顶</p><p>现大色大身大相及大力</p><p>大名大威德大广博<a href=\"/remen/yuanman.html\" class=\"keylink\" target=\"_blank\">圆满</a></p><p>大欲大自在大喜及大乐</p><p>大爱大名称大光大明照</p><p>具一切广大出生大智慧</p><p>了知大幻化成就大幻义</p><p>得大幻妙乐识根本幻网</p><p>大财大施主净戒最上持</p><p>大忍辱大智发起大<a href=\"/remen/jingjin.html\" class=\"keylink\" target=\"_blank\">精进</a></p><p>大<a href=\"/remen/chanding.html\" class=\"keylink\" target=\"_blank\">禅定</a>等持大慧坚固聚</p><p>大方便大愿大力大智海</p><p>大慈平等法大悲心增上</p><p>大慧悉通达大方便广作</p><p>大<a href=\"/remen/shentong.html\" class=\"keylink\" target=\"_blank\">神通</a>变化大行大速疾</p><p>大神通自在大力大勇猛</p><p>善度诸有苦大金刚执持</p><p>大恶极忿怒作大怖皆畏</p><p>大明破诸喑大咒最上尊</p><p>大乘教济度大乘最上教</p><p>法身大遍照大寂大牟尼</p><p>大明咒希有大明咒自在</p><p>得十波罗蜜依十波罗蜜</p><p>净十波罗蜜十波罗蜜教</p><p>十地自在尊十地善安住</p><p>十智清净我十智净坚固</p><p>十相十种义十力寂诸根</p><p>最胜真常义十相最寂静</p><p>远离诸戏论我及真如净</p><p>如语真实语如理行无异</p><p>无二说二语皆住真实际</p><p><a href=\"/remen/wuwo.html\" class=\"keylink\" target=\"_blank\">无我</a>师子吼怖彼诸执相</p><p>一切处解脱如来速疾意</p><p>降伏诸胜怨如转轮大力</p><p>众法中最上主宰及敬爱</p><p>大威德大智诸教无能胜</p><p>诸语中自在无边正语业</p><p>真实语及义宣说<a href=\"/remen/sishengdi.html\" class=\"keylink\" target=\"_blank\">四圣谛</a></p><p>随顺声闻众不退阿那含</p><p>及彼阿罗汉漏尽诸苾刍</p><p>尊上复利根勇猛诸缘觉</p><p>虽种种出生同一真实相</p><p>皆以智慧剑断烦恼无余</p><p>得安乐无畏善住真实际</p><p>得明行具足善逝世间解</p><p>无我相可生安住二谛法</p><p>出度<a href=\"/remen/lunhui.html\" class=\"keylink\" target=\"_blank\">轮回</a>际所作皆已办</p><p>纯一智所生慧刀大猛利</p><p>正法光明聚照世出世间</p><p>法王法自在宣说最胜道</p><p>分别成就义离诸分别相</p><p>彼分别界尽显最上法界</p><p>福语福所生大智智所作</p><p>当起正智想二法从是生</p><p>毕竟离众相相应定自在</p><p>不动大主宰三身胜根本</p><p>五身正智主五智大自在</p><p>五佛冠妙严五眼净无著</p><p>诸佛最胜尊出生诸<a href=\"/remen/fozi.html\" class=\"keylink\" target=\"_blank\">佛子</a></p><p>慧最上出生正法中所作</p><p>金刚一实理世主最上生</p><p><a href=\"/remen/xukong.html\" class=\"keylink\" target=\"_blank\">虚空</a>自然智大智大慧眼</p><p>大光明遍照大智光大日</p><p>智光照世灯大光明炽盛</p><p>最上咒明王大咒王所作</p><p>大顶真实顶自在现众相</p><p>诸佛无我性普照无边界</p><p>于中现众色<a href=\"/remen/gongyang.html\" class=\"keylink\" target=\"_blank\">供养</a>大仙尊</p><p>持三部明咒大三昧咒法</p><p>持最胜<a href=\"/remen/sanbao.html\" class=\"keylink\" target=\"_blank\">三宝</a>说最上三乘</p><p>最胜不空索金刚索大摄</p><p>金刚钩大索大金刚能怖</p><p>金刚阿閦佛即大圆镜智</p><p>从是智所生一切方便门</p><p>现大忿怒相其相有六面</p><p>六眼及六臂圆满复大力</p><p>利牙而外出大恶极可怖</p><p>复现大笑相百眼所<a href=\"/remen/zhuangyan.html\" class=\"keylink\" target=\"_blank\">庄严</a></p><p>现焰鬘得迦怖畏金刚相</p><p>最上心金刚广大幻金刚</p><p>最胜金刚部无喻金刚场</p><p>不动一髻尊象皮为严饰</p><p>诃诃声大恶呬呬声大怖</p><p>阿吒声大笑金刚喜大声</p><p>金刚士大士金刚王大乐</p><p>金刚相大喜吽字金刚智</p><p>持金刚智箭执金刚利剑</p><p>现金刚巧业金刚破他军</p><p>金刚火恶视金刚炽盛顶</p><p>金刚大入寤百眼金刚照</p><p>金刚诸噜摩一噜摩所摄</p><p>俱胝那珂数住金刚娑啰</p><p>圣金刚持鬘金刚宝庄严</p><p>诃诃吒大声百字金刚声</p><p>妙音声大吼普振于三界</p><p>虚空界无边音声亦无碍</p><p>真如无我相实际无挂碍</p><p>空性离语言说广大甚深</p><p>出大法螺声击大法健稚</p><p>佛威力无胜十方鸣法鼓</p><p>无色中现色种种色殊妙</p><p>众色吉祥光现无余影像</p><p>最胜大自在三界大主宰</p><p>显示诸圣道建广大法幢</p><p>于彼三界中出现童子身</p><p>或现耆年相尊长大世主</p><p>佛三十二相圆满而具足</p><p>普遍三界中瞻仰生欢喜</p><p>世间智功德世间行无畏</p><p>三界中最上为主为依怙</p><p>虚空藏出生一切智智海</p><p>无明藏所集三有诸结缚</p><p>灭烦恼无余出度轮回岸</p><p>戴智冠灌顶正等觉庄严</p><p>三苦等灭除三世得解脱</p><p>远离一切障等虚空清净</p><p>过去烦恼垢三世悉同然</p><p>诸众生大龙现功德山顶</p><p>一切得解脱如妙宝莲华</p><p>彼大如意宝众宝中最上</p><p>坚牢大劫树最上大贤瓶</p><p>利一切众生皆方便所作</p><p>净智净分智三昧智最上</p><p>了别众生根具三种解脱</p><p>功德智法智广大利吉祥</p><p>吉中大吉祥获名称广爱</p><p>具圣财大富大喜复大乐</p><p>善义而善作喜称大吉祥</p><p>最胜大誓愿作最上救护</p><p>诸有大怖畏悉令灭无余</p><p>妙顶功德顶最胜寂默顶</p><p>五眼五髻尊五唧啰顶髻</p><p>诸有大苦行执自见解脱</p><p>以自所<a href=\"/remen/xiuxing.html\" class=\"keylink\" target=\"_blank\">修行</a>谓最上梵行</p><p>自谓得大仙已得究竟法</p><p>谓沐身外道一切见等执</p><p>从梵天所生灭亦生梵天</p><p>得离系解脱无碍寂静法</p><p>证寂静<a href=\"/remen/niepan.html\" class=\"keylink\" target=\"_blank\">涅槃</a>得最上圆寂</p><p>了苦乐边际贪等法灭尽</p><p>无胜无比喻<a href=\"/remen/wuxiang.html\" class=\"keylink\" target=\"_blank\">无相</a>亦无著</p><p>谓所得涅槃出过一切道</p><p>如是等邪执皆不正解脱</p><p>彼不能了知无漏种微细</p><p>清净离尘染远离诸过失</p><p>唯正智所觉一切智通达</p><p>彼一切识法无二智可观</p><p>离疑惑分别三世佛同体</p><p>无初亦无后一智眼所观</p><p>如来智顶生同体而无垢</p><p>语自在大语胜语最上语</p><p>无胜师子吼无上无比等</p><p>普现身大喜或现火鬘相</p><p>或吉祥妙光大光明炽盛</p><p>一切胜自在离染法最上</p><p>如无胜妙药治诸烦恼怨</p><p>三界大吉祥众星曼拏罗</p><p>建立大法幢表刹十方界</p><p>一广大宝盖遍覆于世间</p><p>慈悲二种法作大曼拏罗</p><p>大吉祥莲华自在为严饰</p><p>最上宝盖等周匝而庄严</p><p>诸佛大主宰诸<a href=\"/remen/foxin.html\" class=\"keylink\" target=\"_blank\">佛心</a><a href=\"/remen/zixing.html\" class=\"keylink\" target=\"_blank\">自性</a></p><p>诸佛大相应诸佛同一教</p><p>金刚宝灌顶众宝自在主</p><p>诸观自在王诸执金刚尊</p><p>诸佛广大心诸佛最上意</p><p>诸佛广博身诸佛真实语</p><p>金刚日大明金刚净根本</p><p>众色炽盛光照贪等自性</p><p>正觉跏趺坐说妙法心义</p><p>一切智智藏正觉莲华生</p><p>众幻化中主持明大觉尊</p><p>大金刚利剑断一切苦恼</p><p>最上清净字金刚大<a href=\"/remen/faqi.html\" class=\"keylink\" target=\"_blank\">法器</a></p><p>金刚甚深义金刚慧所了</p><p>具诸波罗蜜为大地庄严</p><p>法无我清净正智根本心</p><p>幻化网大教一切教中主</p><p>最胜金刚生最胜大智聚</p><p>大普贤妙意地藏世间主</p><p>诸佛大法藏现众变化轮</p><p>诸性胜自性诸性自性心</p><p>无生法众义即诸法自性</p><p>大慧<a href=\"/remen/shana.html\" class=\"keylink\" target=\"_blank\">刹那</a>间证悟一切法</p><p>现诸法三昧真实大寂默</p><p>现证一切佛正等正觉尊</p><p>发大智光明照无我自性</p><p>佛说最胜妙吉祥根本智最上秘密一切名义三摩地分 卷下</p><p>此胜成就法能最上变化</p><p>出现种种身清净诸恶趣</p><p>与一切众生为主为所依</p><p>一切众生界普令得度脱</p><p>入烦恼战阵为勇猛坚固</p><p>诸无智大怨破灭无有余</p><p>勇猛心无退威胜大吉祥</p><p>现无畏色相一切皆敬伏</p><p>或现威势身百臂期克相</p><p>或复作下足按地现舞相</p><p>或现吉祥臂住空而自在</p><p>或一足接地成大曼拏罗</p><p>或舒足一指出过梵天界</p><p>当了诸变化皆一法无二</p><p>诸法中自在最胜第一义</p><p>种种表色等皆神力所作</p><p>一切<a href=\"/remen/xinshi.html%09\" class=\"keylink\" target=\"_blank\">心识</a>法从方便出生</p><p>过去诸有染成三有差别</p><p>彼最上空性真实无所动</p><p>如秋月初现云暗皆清净</p><p>法界曼拏罗贪等不能染</p><p>最上摩尼宝现帝青大青</p><p>为最胜吉祥佛化所庄严</p><p>现神足大步三界普振动</p><p>所有三摩地<a href=\"/remen/zhengnian.html\" class=\"keylink\" target=\"_blank\">正念</a>持自性</p><p>彼<a href=\"/remen/sinianchu.html\" class=\"keylink\" target=\"_blank\">四念处</a>等如实而分别</p><p>开敷七觉华香闻于一切</p><p>宣说八正道圆满诸智果</p><p>如来功德海出生一切法</p><p>普令诸有情成正等觉道</p><p>一切众生类无著如虚空</p><p>众生意所生众生速疾意</p><p>众生根欲性彼一切差别</p><p>了<a href=\"/remen/wuyun.html\" class=\"keylink\" target=\"_blank\">五蕴</a>实义见五蕴清净</p><p>一切化所作一切所化事</p><p>一切化所说皆住真实际</p><p>彼十二有支十二相清净</p><p>四圣谛教相八智所觉了</p><p>十二相实义十六相真实</p><p>二十正觉相觉了一切法</p><p>此等诸<a href=\"/remen/faxiang.html\" class=\"keylink\" target=\"_blank\">法相</a>皆佛所化说</p><p>出现诸<a href=\"/remen/huashen.html\" class=\"keylink\" target=\"_blank\">化身</a>令一切观察</p><p>于一刹那间现一切三昧</p><p>于一刹那间了一切心法</p><p>宣诸乘方便普利诸世间</p><p>虽显说三乘住一乘圣果</p><p>烦恼界清净即诸业界尽</p><p>度烦恼海已住诸法相应</p><p>烦恼随烦恼断灭无有余</p><p>起悲智方便自利利世间</p><p>若一切想断诸识法即灭</p><p>息众生意境出过众生意</p><p>众生意安住诸心法平等</p><p>众生意喜生众生意大乐</p><p>成就最胜云能离诸云暗</p><p>三世大觉尊为大功德聚</p><p>五蕴三时义刹那尽观察</p><p>刹那能证悟一切佛自性</p><p>无著最上身是即身实相</p><p>出现诸色像大摩尼宝幢</p><p>诸佛正觉尊无上大<a href=\"/remen/puti.html\" class=\"keylink\" target=\"_blank\">菩提</a></p><p>说三部大咒离文字分别</p><p>诸明咒胜义无文字等相</p><p>五文字大空百字相亦空</p><p>一切相非相及十六相等</p><p>无相无所动住四禅定心</p><p>一切定分通三摩地所摄</p><p>三摩地胜身一切身自在</p><p>化身最上身诸佛所变化</p><p>十方皆自化如理度世间</p><p>所有诸天主天辅并天众</p><p>及阿摩啰天乃至阿修罗</p><p>如是等诸天佛神通变化</p><p>一一皆调伏住诸佛三昧</p><p>十方世界中一最胜导师</p><p>为大法施主广度诸有海</p><p>以慈悲二法为坚固铠甲</p><p>执智慧剑等破烦恼大敌</p><p>所有四种魔及诸魔眷属</p><p>坏善法难调正觉悉调伏</p><p>天魔归佛已悉舍我慢心</p><p>作恭敬供养如来最胜师</p><p>佛于三界中运神足大步</p><p>开示三明法六通六念等</p><p>菩萨摩诃萨过去世威力</p><p>究竟波罗蜜了真实胜慧</p><p>一切我自在胜补特伽罗</p><p>喻所不能喻智所不能知</p><p>最上法施主宣说四印义</p><p>为利益世间出生三乘法</p><p>第一义清净三世胜妙主</p><p>诸所作吉祥妙德胜根本</p><p>归命金刚大施愿归命真如实际理</p><p>归命空性胜妙藏归命无上佛菩提</p><p>归命佛所爱乐法顶礼归命佛智身</p><p>归命诸佛大喜王顶礼归命佛大悦</p><p>归命诸佛正念法顶礼归命佛大笑</p><p>归命佛所说正语顶礼归命佛自性</p><p>归命不从诸有生归命正智所出生</p><p>归命虚空自性生归命出生一切智</p><p>归命最上幻化网归命诸佛大嬉戏</p><p>一切有情所称赞是故归命正智聚</p><p>复次金刚手菩萨大执金刚者。如我所说秘密名义。是即一切如来智顶。一切如来智身。妙吉祥根本正智所生。诸佛最胜不共功德清净圆满。最上称赞大喜乐法。广大神通威德胜义。身口意业秘密清净。诸波罗蜜诸地功德。清净圆满无所减失。福智所生彼一切法圆满清净。此名最上无比胜义。由此法故未得果者悉皆令得。是为一切如来无上<a href=\"/remen/fayan.html\" class=\"keylink\" target=\"_blank\">法眼</a>总持胜义。如实了知如理宣说。</p><p>金刚手汝今当知此秘密名义。一切诸佛威力所持。是为最上大幻化义。诸咒法中大无能胜。最上白法圆满清净。乃至一切智智身口意秘密真实。能证一切如来正等正觉现前三昧。善入一切如来无上法界。一切魔力无能胜者。成就如来十力功德。出过菩萨所有十力。成就一切智智出过诸智一切法所归。普集诸<a href=\"/\" class=\"keylink\" target=\"_blank\">佛教</a>无垢清净。福智所生广大圆满。诸大菩萨以为眷属。增长炽盛虽处一切声闻缘觉人天刹中。随顺彼法而常安住最上大乘。出生菩萨无边胜行。毕竟通达诸圣道法。自得解脱已。复能出生变化一切道行不断佛种。具大智慧住菩萨族。摄受一切最胜语业。破坏一切诸外道教。作勇健军降伏四魔得无能胜。又能普摄一切众生。开示圣道出生一切法。<a href=\"/remen/changzhu.html\" class=\"keylink\" target=\"_blank\">常住</a>三摩地行四梵行。而于禅那心住一境。成就瑜伽身语意业已。得断尽一切烦恼及随烦恼。即能离系一切结缚。大智所解脱。寂静一切心。止息一切障。断灭一切见。远离一切相。能闭一切不善趣门。于实谛道皆悉解脱摧生死轮。转大法轮立大法幢。安住如来广大法教。随顺机宜宣说诸法。速疾成就秘密行门。观察一切菩萨自性。圆满智慧波罗蜜门。觉了一切菩萨空性。证悟一切无二解脱。出生一切波罗蜜法。通达一切波罗蜜法。圆满清净一切地位。此秘密名义总摄声闻四圣谛法。及彼四念处乃至八圣道法。如是诸法差别。而以一心觉了无二。是名圆满诸佛功德。</p><p>复次金刚手菩萨大执金刚者。此秘密名义是一切众生最胜身语意业成就行门。息除众生一切罪法。清净一切恶趣。断除一切<a href=\"/remen/yezhang.html\" class=\"keylink\" target=\"_blank\">业障</a>。永不受生八难报处。息除八种大怖畏事。破坏一切恶梦不祥。不起一切不善境想。破坏一切极恶境界。远离一切魔业。一切非理作意不复暂起。断除一切<a href=\"/remen/wozhi.html\" class=\"keylink\" target=\"_blank\">我执</a>见等。不生一切忧苦烦恼。增长一切福智善根。安住一切如来心真实。一切菩萨秘密真实。一切声闻缘觉秘密真实。一切印相明咒真实。随顺一切如理语业正念正知。此法又能于现世中。增长智慧无诸疾病。色力具足富乐自在。吉祥清净增长善法。得大名称歌咏赞叹人所爱乐。此秘密法有大利益。息除一切疾病大怖。一切邪妄使令真实。一切不善相皆令善相。一切不胜悉使殊胜一切不祥而令吉祥。诸无主者为作主宰。诸无依者而为依止。诸无救者为作救护。无归向者为作所归。处暗暝者为作灯明。无所趣者为彼开示真实正道。沉没生死海者为作舡筏真实济渡。为大医王疗治众病。以真实慧了性无性世智真实。照破一切痴暗盲暝。作大如意宝王随诸众生。有所求愿皆得圆满。又此秘密法是为真实一切智智妙吉祥智身。所得圆满清净出现智身。真实五眼所得<a href=\"/remen/liuboluomi.html\" class=\"keylink\" target=\"_blank\">六波罗蜜</a>。真实圆满最上法施。无虚妄怖得十地法。安住真实福智所生。三摩地分圆满具足。安住一法离二法相。真如实际离诸有色无别法性。善住禅那真如实际。色相清净离诸妄相。如来自性正智出生。诸相大空色性无著于何有见。诸相离见即得诸法。是即真实秘密名义。谓从无二法性出生胜义。能持说者皆亦如是。</p><p>复次金刚手菩萨大执金刚者。此妙吉祥根本智一切如来智身智顶纯一无二最上最胜秘密名义三摩地分。是大摩尼宝髻庄严。一切教中无能胜法。若有诸修真言<a href=\"/remen/xingzhe.html\" class=\"keylink\" target=\"_blank\">行者</a>。于此秘密真言行门乐修习者。当须选择吉祥胜地。随力随时作曼拏罗。安布毗卢遮那如来[巾*(穴/登)]像随分供养。最上一心谛实观想。所安圣像专注系念离诸散乱。然后以正语业日日三时。受持讽诵记念思惟。秘密明咒当持诵时。心语相应文句圆正无令杂乱。起信解心真实作意。于此秘密真言行门。如是修习得精熟已。即得一切所欲如意。了知诸法最上胜义。证无碍慧无二分别<a href=\"/remen/xinxing1.html\" class=\"keylink\" target=\"_blank\">信心</a>具足。悉能了知彼三世事。复得一切诸佛菩萨来现其前。开示出生一切法门。而能照达我法自性。如是瑜伽行人既成就已。即能作诸变化。现执金刚大忿怒王。能调一切难调伏者。救度世间作大利益。现众色身有大光明。复能成就一切。明咒印相三昧曼拏罗法。而作最胜大咒明王。所有一切极恶频那夜迦。乃至魔及魔族。于昼夜中而常卫护。于一切处不现其身而常随逐。不令诸恶伺得其便。复得一切诸佛菩萨加哀。建立一切身语意业常住正法。诸佛菩萨共所摄受。获一切法无畏辩才。通达声闻缘觉所有诸法。而能观照无我自性。所有梵王帝释。噜捺啰天那罗延天。童子天大自在天。迦哩底迦天大黑天。难祢计说啰天。火天水天风天诃利帝等。乃至十方护世。如是等一切天众。于昼夜中亦常卫护。令彼瑜伽行者行住坐卧常得安隐。常住三摩呬多离诸散乱。若独止一处若入多人众中。乃至或入王城聚落村邑巷陌空舍山林江河等处。若住若起于一切时一切所作。彼诸天等而常密护。又复昼夜若止自舍或居他处。复有天龙夜叉乾闼婆阿修罗迦楼罗紧那罗摩睺罗伽人非人等。及诸宿曜并诸鬼众。所谓圣曜母众七母众。乃至药刹尼众啰刹西众。必舍唧众如是等众。咸各与诸眷属常来卫护。令其修习瑜伽行者。得最胜身色力坚固无诸疾病。<a href=\"/remen/shouming.html\" class=\"keylink\" target=\"_blank\">寿命</a>增长获大吉祥。</p><p>复次金刚手菩萨大执金刚者。若有修习瑜伽行人。于此一切秘密名义三摩地分大摩尼宝髻。能日三时专注持诵记念勤修。而复住心观想本尊圣像。从妙吉祥正智起变化身。出现无边种种色相。如是观已。不久即现所观色相。又复即见诸佛菩萨。于虚空中出现无数种种色身。又复修习瑜伽行者。以是最胜法功德故。永不复堕一切恶趣。于当来世不生卑贱种族。不生边地不处下劣根性。不与诸根不完具者同所受生。又复不生诸邪见家。非佛刹土而不受生。佛不出世宣说正法亦不受生。永不生于长寿天中。永不生于五浊恶世。不生饥馑刀兵劫中。世世生中远离怨对贼盗等怖。凡所生处不受贫苦。名誉称赞所不能动。世世所生常生善族。人相具足端正圆满。于世间中人所爱敬。常受快乐离诸忧恼。凡所生处人皆喜见。出言诚谛人所信受。世世生生得<a href=\"/remen/suming.html\" class=\"keylink\" target=\"_blank\">宿命</a>智。具大<a href=\"/remen/caifu.html\" class=\"keylink\" target=\"_blank\">财富</a>有大眷属。增长无尽一切众生最上功德皆悉具足。六波罗蜜自性功德亦复具足。修四梵行圆满具足。正念正知方便愿力皆得具足。通达一切清净教法。语业自在得大无畏。凡所对论词辩无碍。复能安慰一切众生。如阿阇梨师长无异。昔所未闻一切法分。乃至世间一切文典。及外论等皆悉通达。得大辩才戒足寿命。清净圆满。常乐<a href=\"/remen/chujia.html\" class=\"keylink\" target=\"_blank\">出家</a>具诸禁戒。于一切智永不忘失。大<a href=\"/remen/putixin.html\" class=\"keylink\" target=\"_blank\">菩提心</a>坚固不坏。出过声闻缘觉境界。亦不乐于彼等法中。金刚手诸修瑜伽行者。获如是无量功德皆悉具足。速疾成就大菩提果。此秘密名义复有无量无边大功德分圆满具足。假使<a href=\"/remen/wuliangjie.html\" class=\"keylink\" target=\"_blank\">无量劫</a>中称扬赞叹不能穷尽。</p><p>复次金刚手菩萨大执金刚者。诸佛如来以大悲方便出现世间。于此秘密名义已得圆满。福智所生成就阿耨多罗三藐三菩提。普集一切佛功德宝。无有少法而不圆满。广为一切众生。遍十方刹击大法鼓。普令安住无上正法。诸佛所说诸法中王。所谓如是大明曰。</p><p>唵(引)萨哩嚩(二合)达哩摩(二合引)婆(引)嚩莎婆(引)嚩尾秫提(一句)达哩摩(二合)作刍(二)阿阿(引)暗恶(三)</p><p>一切法自性清净不生不灭一切如来智身妙吉祥清净根本所生。所谓。</p><p>阿(引)恶。</p><p>一切如来根本心。所谓。</p><p>诃啰诃啰唵(引)吽(引)纥哩(二合引)</p><p>一切如来智顶一切如来胜语自在广大语业一切法无垢虚空清净法界智藏所谓。</p><p>阿(引)</p><p>尔时金刚手菩萨闻佛说是秘密法</p><p>欢喜合掌从座起顶礼释迦牟尼尊</p><p>及彼诸佛贤圣众最上金刚秘密主</p><p>一切忿怒大明王普伸敬已作是言</p><p>最上欢喜自在尊善哉善哉能善说</p><p>慈悲利我及众生成就正等菩提果</p><p>佛为世间大导师引示咸归解脱门</p><p>宣说最胜清净道秘密瑜伽大教王</p><p>最上方广甚深义普为世间作利益</p><p>此即诸佛圣境界一切如来尽宣说</p></div>"
}]