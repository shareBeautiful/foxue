[{
    "title": "第1410部 四品学法",
    "author": "求那跋陀罗 译",
    "html": "<div class=\"B1_text\"><p>四品学法</p><p>其有<a href=\"/remen/sande.html\" class=\"keylink\" target=\"_blank\">三德</a>学号真学为上品。</p><p>其持具戒学号承法为中品。</p><p>其受卑戒学号依福学为下品。</p><p>其行三事号散侍为外品。</p><p>又真学三德者。一曰。戒行备具。二曰。多知经法。三曰。能化度人。是为三德。号真学者也。又承法具戒者。纯<a href=\"/remen/wujie.html\" class=\"keylink\" target=\"_blank\">五戒</a>信审罪福奉承法教也。又依福卑戒者。但持上四戒。不持酒戒。随世习俗不变欲事。是为依福学也。</p><p>又散侍三事非戒也。何谓三。一者身归法。二者<a href=\"/remen/gongyang.html\" class=\"keylink\" target=\"_blank\">供养</a>法。三名于同学法。持自有弓分别。无师无所承。自然心好无所拘碍。名散侍法也。真学<a href=\"/remen/gongde.html\" class=\"keylink\" target=\"_blank\">功德</a>胜于承法学百倍也。承法功德胜依福百倍也。依福功德百倍胜散侍也。散侍功德胜凡俗百倍也。凡俗之人或不如畜生。畜生或胜于人。所以者何。人作罪不止入<a href=\"/remen/diyu.html\" class=\"keylink\" target=\"_blank\">地狱</a>。罪竟为饿鬼。饿鬼罪竟转为畜生。畜生罪竟乃还为人。畜生中皆毕罪便得为人。是故人当作善奉行三尊之教。学上四品之法。长离三恶道。展转天上。下生人中豪尊。世世受福德长<a href=\"/remen/jietuo.html\" class=\"keylink\" target=\"_blank\">解脱</a>。</p><p>若失威仪一事者。常自学<a href=\"/remen/rufa.html\" class=\"keylink\" target=\"_blank\">如法</a>。应时自赴诫诲即解。若<a href=\"/remen/xiedai.html\" class=\"keylink\" target=\"_blank\">懈怠</a>不勤者。应退着下座。后有功德乃更复之。若受语不用及犯戒者。应便弹弃莫着众中。恐败余人。若新受法未满三月者。其有所犯先不应问也。未习故也。若诸学者。承用此律上下。相检乃可至竟。疾成大愿。</p><p>散侍法</p><p>问曰。若有善男子。欲入正道。欲依大道而不耐戒。当作何行以求福祥。师曰。亦有三事。名散侍法。好可奉。何谓三。一者身所<a href=\"/remen/hufa.html\" class=\"keylink\" target=\"_blank\">护法</a>。二者供养法。三者于同学法。行此三事。即胜作凡俗时百倍也。又散侍身所能法者云何。虽不持戒。当与凡俗小异。游居之处数就有经道之处。若见世俗所<a href=\"/remen/xingshan.html\" class=\"keylink\" target=\"_blank\">行善</a>者。法之恶者。莫用好言识也。丑语勿名。是为散侍第一法。又散侍供养法者。云何当侍<a href=\"/remen/sanbao.html\" class=\"keylink\" target=\"_blank\">三宝</a>。朝夕莫懈。心常归向。并修经书。若居贫穷无用供养者。当加勤仂。见人福躬亲佐助。心代其欢。是为散侍第二法。又散侍于同学法者云何。当敬爱其辈<a href=\"/remen/wuxiang.html\" class=\"keylink\" target=\"_blank\">无相</a>憍慢。坐起念之。出入参之。如己观也。若行路者。近则相问。远当待望。慎莫背忽。是为散侍第三法。师曰。<a href=\"/remen/xingzhe.html\" class=\"keylink\" target=\"_blank\">行者</a>三事虽未即度。犹如地多石多草。种虽不好故得少少。以续其时。犹胜不种也。种业不废会得好地。所种乃成收敛有盈。斯亦然矣。行之不休。福德扶持。会受真戒号。</p></div>"
}]