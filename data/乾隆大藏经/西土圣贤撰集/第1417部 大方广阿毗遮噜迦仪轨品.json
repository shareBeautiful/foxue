[{
    "title": "第1417部 大方广阿毗遮噜迦仪轨品",
    "author": "大广智不空 译",
    "html": "<div class=\"B1_text\"><p>大方广阿毗遮噜迦<a href=\"/remen/yigui.html\" class=\"keylink\" target=\"_blank\">仪轨</a>品</p><p>大方广曼殊室利童菩萨华严本教赞阎曼德迦忿怒王<a href=\"/remen/zhenyan.html\" class=\"keylink\" target=\"_blank\">真言</a>阿毗遮噜迦仪轨品</p><p>尔时金刚手秘密主。观察大集会。及净居天宫坐。众作是告言。汝等应听忿怒王无比威猛。曼殊室利之所说。治罚难调者。乃至断命令顺伏故。</p><p>先且说画像仪轨。</p><p>尔时金刚手秘密主。以偈宣说而作是言。</p><p>不择日吉宿亦不限斋戒</p><p>怖畏冤敌者应画忿怒像</p><p>于黑分八日及以十四日</p><p>当于冢间取缠尸梵志衣</p><p>应于中夜间以血渍其[統-儿+木]</p><p>又以水洗之应令晒曝干</p><p>猛恶性画师起忿形可畏</p><p>黑分于冢间三夜画令成</p><p>八夜十四夜以犬脂然灯</p><p>画人当应住面向于南方</p><p>藉以髑髅坐护定心身住</p><p>或<a href=\"/remen/xingzhe.html\" class=\"keylink\" target=\"_blank\">行者</a>自画怖冤所凌逼</p><p>当于初夜分冤者身烧然</p><p>二更着寒热神着皆昏闷</p><p>三更舍其命死已往他世</p><p>云何彼安然怀恶于行者</p><p>冤对身枯烂其家乃灭门</p><p>由画此像故阎曼德迦像</p><p>六面六手足黑色肚如狼</p><p>持髑髅鬘怒虎皮以为裙</p><p>持种种器仗捧手而可畏</p><p>眼赤暴恶形三目为幖帜</p><p>竖发炽火焰或翚黑烟色</p><p>亦如安善那夏雨玄云色</p><p>其状如劫烧应画乘水牛</p><p>忿怒暴怖事能坏嚧那啰</p><p>亦断阎摩命忿猛为常业</p><p>恐怖极操恶怖中极凶怖</p><p>能杀诸有情应画是忿怒</p><p>自血以为色调和色晕淡</p><p>犬脂和牛酥盛以髑髅器</p><p>死人发作笔管以犬骨为</p><p>断食而应画自作或使人</p><p>广献食花等赤鬘紫檀香</p><p>犬肉为焚香人脂灯<a href=\"/remen/zhuangyan.html\" class=\"keylink\" target=\"_blank\">庄严</a></p><p>正画像之时初中后<a href=\"/remen/gongyang.html\" class=\"keylink\" target=\"_blank\">供养</a></p><p>画像应分明詶赏画人功</p><p>广多与价直令彼心<a href=\"/remen/huanxi.html\" class=\"keylink\" target=\"_blank\">欢喜</a></p><p>无间应作之大猛利事业</p><p>买所用诸物勇士不詶价</p><p>所作克成就以种种供养</p><p>赏彼画像人令喜断希望</p><p>应当护彼身不尔损于彼</p><p>并其家眷属亦应护自身</p><p>念诵应画之是则为仪轨</p><p>分明作此像才见满意愿</p><p>成办一切事暴冤作害者</p><p>应持妙像去随意所乐求</p><p>大用及悖王大富纵逸人</p><p>尤增上慢者凶暴恶业人</p><p>不益于<a href=\"/remen/sanbao.html\" class=\"keylink\" target=\"_blank\">三宝</a>断见嫌真言</p><p>不敬真言士或嫌敬彼者</p><p>亦嫌持诵人轻忽真言者</p><p>作法如仪则常不乐善法</p><p>逼恼诸有情为彼应作法</p><p>不久命当绝取木楼皮叶</p><p>并根及之果醋浆乃相和</p><p>及以人骨粖芥子油并毒</p><p>酸思之生姜及赤芥子粖</p><p>尽以人血和并置于像前</p><p>行者面向南尊像面向北</p><p>像前作军茶苦木以燃火</p><p>或烧其刺木于彼炉应置</p><p>相和以护摩具知仪轨者</p><p>则当召火天以忿怒明王</p><p>即结输罗印通一切事业</p><p>千八遍投火皆作大忿怒</p><p>初则儿凋丧次及眷属亡</p><p>第二主及妻并以亲族灭</p><p>第三彼皆死如教应当知</p><p>对于此像前中夜应念诵</p><p>为损彼冤故如是应随顺</p><p>彼国当灭亡军众着疫病</p><p>火起大风起暴雨而霖霔</p><p>一切军大众他敌来讨罚</p><p>有种种灾难及诸疾病起</p><p>一切身枯悴为彼悖王作</p><p>成就不应疑非人遍充满</p><p>其家乱斗诤寝息不得安</p><p>其地悉旋动罗刹吸精气</p><p>皆围绕其家逼恼悉怖畏</p><p>忧烦至楚苦无能加护彼</p><p><a href=\"/remen/zizai.html\" class=\"keylink\" target=\"_blank\">自在</a>等地天梵天等护世</p><p>忉利天帝释一切真言天</p><p><a href=\"/remen/shijian.html\" class=\"keylink\" target=\"_blank\">世间</a>诸天等才见作威怒</p><p>彼命即殒绝中夜及日中</p><p>持诵者若忿阎摩王躬亲</p><p>令彼身震裂随乐于黑分</p><p>安立是尊像广作供养食</p><p>于旷野冢间迥树棱誐庙</p><p>山间及岩窟无侣当独居</p><p>常应作此法寂静大兰若</p><p>于空天中空空窟及河侧</p><p>海岸应往彼如是等类处</p><p>住彼随意乐于百由旬内</p><p>应作如是法如是说事量</p><p>清净当作之应住不放逸</p><p>清净离爱欲</p><p>真言境界不思议真言所行不思议</p><p>真言<a href=\"/remen/shentong.html\" class=\"keylink\" target=\"_blank\">神通</a>不思议行者成就不思议</p><p>所作事业不思议所获<a href=\"/remen/guobao.html\" class=\"keylink\" target=\"_blank\">果报</a>不思议</p><p>今现怒王阎曼德是大威德业神通</p><p>所生游戏神通境行者成就不思议</p><p>显现于此赡部洲一切菩萨大威德</p><p>彼皆无能为加护何况世间诸真言</p><p>一切执曜及母天伊舍那等为毗纽</p><p>婆薮童子天乃至天帝释</p><p>不以<a href=\"/remen/sanmei.html\" class=\"keylink\" target=\"_blank\">三昧</a>耶能护持彼人</p><p><a href=\"/remen/fozi.html\" class=\"keylink\" target=\"_blank\">佛子</a>及菩萨威德住十地</p><p>缘觉及声闻离欲大威德</p><p>不能护持彼所求先本誓</p><p>我今略宣说应听求富贵</p><p>损害持诵者无有能禁制</p><p>不喜持明人云何得灾息</p><p>若发净<a href=\"/remen/xinxing1.html\" class=\"keylink\" target=\"_blank\">信心</a>兼生悲愍意</p><p>持诵忿怒王大威阎曼德</p><p>是时灾害除便护其身命</p><p>白[統-儿+木]芥子油五种尾杉药</p><p>犬血及犬肉三辛盐芥子</p><p>螺粖酸思子海盐陀咄根</p><p>及俱舍得枳稗麻根麻灰</p><p>红蓝花根棘与摩陀那根</p><p>葱蒜波罗奢区吒迦及韭</p><p>苏罗并药酒如是药等分</p><p>投于像前炉烧满一千八</p><p>冤家根裔殒亲族并朋友</p><p>护天及营从种末皆殄除</p><p>至于第二遍持诵者护摩</p><p>则令彼土境并邑皆饥馑</p><p>亢旱及疫疾罗刹皆充满</p><p>失火并雨石霹雳与霜雹</p><p>于聚落村坊乃至悖王境</p><p>有多逼恼生敌军来讨罚</p><p>彼境生灾祥种种不祥类</p><p>烧度度罗根彼人即癫狂</p><p>常烧辛剌物遍身如火焚</p><p>若烧极醋物彼着寒热病</p><p>生于彼身中悖王憍慢者</p><p>大朋党躁恶依辅大军众</p><p>二夜或七夜令彼命终尽</p><p>彼人所事天及其属星宿</p><p>用以烧尸灰尽彼等形状</p><p>对于尊像前以脚践其顶</p><p>念诵仍忿怒令彼悖伪王</p><p>忽然种种病大患所侵凌</p><p><a href=\"/remen/shana.html\" class=\"keylink\" target=\"_blank\">刹那</a>顷殒灭猛兽衔咬死</p><p>或被损肢节或复罗刹吞</p><p>秽恶非人类食肉布单那</p><p>毗舍遮饿鬼及与诸母天</p><p>自身及侍者须臾顷坏灭</p><p>吉祥持金刚处众而说已</p><p>遍礼一切佛默然而安住</p><p>利益世间故复作如是言</p><p>一切药叉众药叉女真言</p><p>菩萨之所说及药叉将主</p><p>药叉女教轮一切恣受用</p><p>钩召及敬爱诸恼不蠲除</p><p>求染真言者爱暗昏其慧</p><p>不能于对治以佛戒制断</p><p>无始于<a href=\"/remen/lunhui.html\" class=\"keylink\" target=\"_blank\">轮回</a>数习深可愍</p><p>从苦至于苦佛故说恶趣</p><p>若能护诸根梵行获善趣</p><p>是故贤寂静究竟证<a href=\"/remen/niepan.html\" class=\"keylink\" target=\"_blank\">涅盘</a></p><p>三业乘平等获得于圆寂</p><p>颠倒吞恶慧愚者染昏昧</p><p><a href=\"/remen/shengsi.html\" class=\"keylink\" target=\"_blank\">生死</a>恶稠林轮转于五趣</p><p>哀愍彼苦故听受用贪染</p><p>能遮一切罪及断三种过</p><p>奉顺法王教<a href=\"/remen/jietuo.html\" class=\"keylink\" target=\"_blank\">解脱</a>诸结缚</p><p>尔时寂静慧菩萨摩诃萨。在彼大众集会而坐。即从座起<a href=\"/remen/dl.html\" class=\"keylink\" target=\"_blank\">顶礼</a>一切如来。于集会中住。绕释迦牟尼佛三匝。接佛双足虔恭长跪。即观金刚手药叉之主。作如是言。汝极暴恶。金刚手为诸有情。宣说杀害一切有情。及听一切贪染真言教法。佛子诸菩萨非如是法。夫为大菩萨。从大悲所生。行菩萨行利益。以增上意乐正行故。不离诸有缚。佛子如来应正等觉。为一切有情说损害诸有情法。大悲成就故于诸有情利益安乐增上意乐故。</p><p>尔时金刚手菩萨摩诃萨。告寂静慧菩萨言。寂静慧菩萨如是学如是住。如汝所说如汝所显示。如一切佛菩萨大威德者说。我亦如是说。依胜义实际法作如是说。</p><p>实际不思议异熟不思议</p><p><a href=\"/remen/fofa.html\" class=\"keylink\" target=\"_blank\">佛法</a>不思议菩萨不思议</p><p>调伏有情行行行不思议</p><p>菩萨之所行故称不思议</p><p>于诸真言教威德不思议</p><p>忿怒王真言大威阎曼德</p><p>神境不思议大威不思议</p><p>寂静慧不思议菩萨摩诃萨等。流行有情界所生如是。寂静慧真言行菩萨。应发如是心。若行淫欲。于诸有情获罪无量。堕于大那落迦。作瞋怒有情。亦获罪无量。勿令有情于三种<a href=\"/remen/puti.html\" class=\"keylink\" target=\"_blank\">菩提</a>无所堪任。寂静慧如是持真言菩萨。发如是心。我以善巧方便。作阿毗遮噜迦。于一切事业。不应取相不应执不善。应学调伏有情方便。以大悲缠心。复次佛子法非法。净非净。善非善。<a href=\"/remen/ganying.html\" class=\"keylink\" target=\"_blank\">感应</a>化有情善巧。诸佛菩萨从法界所流出。<a href=\"/remen/xiuxing.html\" class=\"keylink\" target=\"_blank\">修行</a>教法。即以此教于有情方便说。成熟有情故应如是正住。佛子我等应如是学。所谓调伏有情成熟有情寂静有情。彼佛子所入曼茶罗集会。尽皆应听净信善应观察善不善。所谓如来<a href=\"/remen/shuofa.html\" class=\"keylink\" target=\"_blank\">说法</a>深生爱乐不应疑谤。</p><p>尔时寂静慧菩萨摩诃萨。观察默然而住佛法不思议。如是作意则瞻仰如来。时金刚手秘密主。观察大众集会。复说忿怒王教法。教大众言。汝等天众有情界所依鬼神众。行者先应护自身。取忿怒王像住于一处。所谓于摩醯首罗凌誐庙。以毒药芥子犬血。和浆水涂。有淩誐取白[統-儿+木]叶供养。取人肠以为神线。角络缠之。以右手持人髑髅。掷打淩誐。左手头指拟大怒。而住彼悖王淩蔑。及余恶人大朋大党暴恶主宰。其作法处。闭门裸体被发。以左脚踏摩醯首罗淩誐。擗裂两段。闻大吽声不应怖畏。即其日悖王及余大恶朋党冤敌。则被大寒热病所持。或非人或罗刹所著。又更须臾顷念诵。其冤敌于刹那顷殒矣。若至连夜诵。彼家眷属灭坏。</p><p>又法日中至于摩醯首罗庙。取苦练叶献之。烧犬肉充焚香诵真言。其冤家被火烧然。即着疟病战栗。若念诵。不间瞋怒住摩醯身右边。即彼冤家丧灭。若欲令如故者。又以水洗淩誐。复冷牛乳浴之。还复如故。</p><p>又法摩醯首罗凌誐右边。燃摩捺那棘木柴。以毗梨勒木。揾毒血芥子油。投火一千八遍。其冤家着大患无能医疗者。第二日即以大寒热病及大病所持。或着种种病或非人所持致死。第三日三时念诵其命悉皆舍。欲求如故。以乳护摩彼聚落及冤家。悉得安乐。如是彼人所事一切天一切鬼神。以脚踏持诵之。书彼人所属星宿。以左脚踏之。唯除如来所说真言诸余一切世间真言。皆蓦以左脚头指踏而作法持诵。未修成就。忿怒王才诵。能成办一切事业。亦能坏一切真言。亦能害一切冤敌。亦能破一切真言法。我今略说。随修行者依一切世出世间真言仪轨。设本教不说。取余部尚获一切成就。才念诵能满一切意愿。才诵忿怒王。获得最胜成就。随意乐起心亦能摧一切冤对。结输罗印相应。成办一切事。</p><p>又法午时至于尸林烧尸处。一日一夜不食。于黑分十四日。取尸林柴烧火。毒药芥子与血相和。诵真言一遍一烧。即闻诃诃声。一切饿鬼则来。不应怖畏。则告彼言。为我害彼冤敌。其鬼闻此言已。唯然受教隐而不现假使千由旬须臾顷即至。当害彼冤敌及家族。如是多种事业悉地皆能成办。</p><p>又法于清闲寂静处。取白[統-儿+木]子诵真言。一遍一烧一千八遍。以左右手各别取其灰。以一片净物分为两段。撮系之各置一灰。裹于瓦碗中。又以一瓦碗盖之。诵真言加护其物。至于大尸林黑分十四日夜。或黑分八日夜。住于烧尸处面向南。置二器于身前。裸体被发忿怒无怖畏心。诵真言一万二千遍。加持其物即得成就。或有非人。索成就物不应与之。若强夺灰。诵忿怒王真言及称吽字。刹那顷不现。左右手所取灰。各分明记之。不应放逸。作加护。至于晨朝澡浴着净衣服当归本处。以先右手所取灰加持者。取是灰散于一切鬼神类天龙药叉顶上。则成敬爱。以左手加持灰者。散于一切丈夫女人顶上皆令敬爱。取右边灰散于脐。即成非男。散于生支。不能为世事。受用染法行于邪行。若人宠爱于彼女人。以灰散其隐处。不能于余男子行于非法。即其根毁坏。若于本夫交会。其根再得调适。如是散于男子生支。便华[女*卒]。其男子不能于余女人受用行染。复于本妻生支。能起世事男<a href=\"/remen/zinv.html\" class=\"keylink\" target=\"_blank\">子女</a>人。取其本灰散其根门。互相情重。若余男子女人强相逼近。即彼根蛆烂被虫唼食。因兹困顿。月内皆臭恶气如死尸。以大患缠绵。其丈夫生支肿。由此<a href=\"/remen/yinyuan1.html\" class=\"keylink\" target=\"_blank\">因缘</a>乃至命终无能救济者。以此灰所作皆得成就。</p><p>又以灰涂手触彼皆得成就。若自作或令他作亦皆随意成就。如其触不得者。取灰吹之。可灰到彼身分处。或散或想而散之。皆成办一切事。又或自作令他作。随意皆成就无异。皆功不唐捐。又坐物氎被等种种严具。种种器仗所乘革屣伞盖一切资具类饮食等。身所用家具花葧娄。虅及果子涂香烧。香皆以灰散。被冤敌蚤虱壁虱及余虫等充唼食。极受楚苦。乃至七日当殒。一切医师无能疗者。及余诸天不能制止。一切真言不能拥护。除彼人与者作法。令如故。以甘草青莲花白檀香。以清水相和研令碎。涂彼人身从顶至足。以圣曼殊室利根本真言加持即愈。</p><p>又法于上风。立一切茶枳尼及憍慢女人处。作是法。非余处散其灰。作是思惟。令彼女人无根及奶。若为男作即无生支及髭鬓毛发。亦能成办种种事。教彼男子女人。令作亦得成就。随想与彼人灰。教令作之。亦成如是。令彼患大疾。心思惟。触其顶患头痛。触口即口生疮。乃至次第触心。心痛。触肚肚痛。触脚脚痛。触胫胫痛。流血恶病血等令彼所患。乃至令身死。枯竭堕落钩召令调伏。随彼人所乐作一时成办皆得。乃至损减钩召敬爱遥作亦得成就。</p><p>又至于深井上风立。即以二手捧其灰。散于城墙。却敌崩倒。其将帅尾宅被火所烧。被他敌来破。令彼大难逼迫弃本所居。奔驰逃散被他掩袭。又法他敌来。顺风散灰。设彼军众力强。即自破坏。被大热病所患。象马车及步兵坏散。被他所擒。如是无量种事。随意摧坏冤敌皆得成就。以此法亦能护自身及营从军众。若欲令彼如故。对忿怒王像前。用乳护摩一千八遍。彼得安乐无能沮坏(所说药乞史二合尼法则修行具在别卷)</p></div>"
}]