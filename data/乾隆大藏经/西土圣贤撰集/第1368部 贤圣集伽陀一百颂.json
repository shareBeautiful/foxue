[{
    "title": "第1368部 贤圣集伽陀一百颂",
    "author": "天息灾 译",
    "html": "<div class=\"B1_text\"><p>贤圣集伽陀一百颂</p><p>稽首一切出<a href=\"/remen/shijian.html\" class=\"keylink\" target=\"_blank\">世间</a><a href=\"/remen/sanjie.html\" class=\"keylink\" target=\"_blank\">三界</a>最尊<a href=\"/remen/gongde.html\" class=\"keylink\" target=\"_blank\">功德</a>海</p><p>智火能烧<a href=\"/remen/fannao.html\" class=\"keylink\" target=\"_blank\">烦恼</a>垢正觉我今归命礼</p><p>稽首能拔<a href=\"/remen/shengsi.html\" class=\"keylink\" target=\"_blank\">生死</a>崄普竭忧恼贪痴海</p><p>破彼尘劳罪业山我今归礼妙法宝</p><p>稽首一切佛称赞八圣道行作<a href=\"/remen/zhuangyan.html\" class=\"keylink\" target=\"_blank\">庄严</a></p><p>无为<a href=\"/remen/chanding.html\" class=\"keylink\" target=\"_blank\">禅定</a>渐圆明我今归礼圣众宝</p><p>内宫宝藏诸楼阁金玉摩尼种种光</p><p>真珠璎珞广庄严百千<a href=\"/remen/tianren.html\" class=\"keylink\" target=\"_blank\">天人</a>恒游履</p><p>若得安居天界中修严佛寺获斯报</p><p><a href=\"/remen/xinxing1.html\" class=\"keylink\" target=\"_blank\">信心</a>归敬于<a href=\"/remen/sanbao.html\" class=\"keylink\" target=\"_blank\">三宝</a>给施财帛精舍中</p><p>受彼人天快乐已当得<a href=\"/remen/niepan.html\" class=\"keylink\" target=\"_blank\">涅盘</a>寂灭果</p><p>精舍年深多摧坏重修严饰供佛僧</p><p>常获快乐住人天亦得<a href=\"/remen/niepan.html\" class=\"keylink\" target=\"_blank\">涅槃</a>寂灭果</p><p>若于精舍施园林座具衣服汤药等</p><p>复遇恶世饥难时施彼<a href=\"/remen/zhongsheng.html\" class=\"keylink\" target=\"_blank\">众生</a>饮食物</p><p>如是而获无边福及得智者七圣财</p><p>消除一切恶道苦永受大富无穷尽</p><p>诸佛如来行住处若人到已生恭敬</p><p>承事<a href=\"/remen/gongyang.html\" class=\"keylink\" target=\"_blank\">供养</a>兼闻法深信修学依戒行</p><p>当获广大无边果譬如大海渺渺深</p><p>以器较量算不及福德<a href=\"/remen/yinyuan1.html\" class=\"keylink\" target=\"_blank\">因缘</a>亦如是</p><p>若人修建于佛殿寒热风雨不能侵</p><p>最先获证寂灭法<a href=\"/remen/yuanman.html\" class=\"keylink\" target=\"_blank\">圆满</a>一切随意愿</p><p>若人塑画于佛像忧恼疾病得<a href=\"/remen/jietuo.html\" class=\"keylink\" target=\"_blank\">解脱</a></p><p>复得生天胜妙身大智吉祥及尊贵</p><p>若人重修于佛像当得坚牢无病身</p><p>长寿色力诸相圆后得涅盘寂静乐</p><p>忧恼诤讼皆灭除勇猛辩才人称赞</p><p>调伏诸根而策勤一切庄严众所敬</p><p>若人修诸佛像等远离过失得生天</p><p>富贵端严众所钦一切福德皆具足</p><p>破损塔庙若重修彼人无病身圆满</p><p>一切世间可爱果种种随心皆具足</p><p>若造佛像及佛塔形量至小如麦粒</p><p>不唯天上与人间决定为王受快乐</p><p>有色无色生亦尔富贵无边不可量</p><p>当离生老病死苦究竟<a href=\"/remen/puti.html\" class=\"keylink\" target=\"_blank\">菩提</a><a href=\"/remen/foguo.html\" class=\"keylink\" target=\"_blank\">佛果</a>圆</p><p>若于塔庙安<a href=\"/remen/sheli.html\" class=\"keylink\" target=\"_blank\">舍利</a>及画佛像而供养</p><p>得彼智光极大地善逝净妙佛富贵</p><p>安住无边众生界同入平等<a href=\"/remen/wuxiang.html\" class=\"keylink\" target=\"_blank\">无相</a>性</p><p>若于寂静山峰上安置佛塔及相轮</p><p>形量可如指节许当生一切人天中</p><p>端严大富色力安后作三十三天子</p><p>若人以手开佛塔当获富贵及具足</p><p>身体光洁心柔软多知性净无嗔恨</p><p>若有智者行檀度施佛涂香及白檀</p><p>恭俱摩等种种香当获广大可爱果</p><p>若人信佛生<a href=\"/remen/huanxi.html\" class=\"keylink\" target=\"_blank\">欢喜</a>持妙香花及音乐</p><p>种种供养佛如来生天而感金宝池</p><p>以彼池莲细香蕊遍身沾惹而澡浴</p><p>曼那吉儞水清净入者尘垢自然除</p><p>波涛流涌喷香冷宝岸红莲周匝开</p><p>天等睹斯恒适意给施佛僧得此报</p><p>如是功德不可量是故诸经结颂赞</p><p>名衣及上服施佛及施僧</p><p>后生天界时最上天衣香</p><p>青黄种种色百千摩尼宝</p><p>而用作庄严富贵而无量</p><p>快乐亦无边获斯胜妙果</p><p>若<a href=\"/remen/rensheng.html\" class=\"keylink\" target=\"_blank\">人生</a>世间而得作国王</p><p>具足诸色相上妙缯彩衣</p><p>种种殊胜香随身恒受用</p><p>皆因施佛衣成就如斯报</p><p>若有生天界种种宝庄严</p><p>身挂珠璎珞头戴宝玉冠</p><p>耳镮及腕钏如是富快乐</p><p>施佛庄严具获天胜妙果</p><p>若作大国王身相广严饰</p><p>璎珞摩尼珠玎珰声响亮</p><p>亦是三宝田<a href=\"/remen/bushi.html\" class=\"keylink\" target=\"_blank\">布施</a>庄严具</p><p>智者清净心施佛花鬘等</p><p>天上及人间恒获于快乐</p><p>复生后报中</p><p>成就七觉花复生天山地</p><p>而为帝释主与彼诸眷属</p><p>游嬉于园林种种花供养</p><p>而获如是果琉璃真珠宝</p><p>金银青绿等庄严于伞盖</p><p>团圆如满月若王若大臣</p><p>而用覆头顶如佛说此因</p><p>施盖获斯报解脱贪忧恼</p><p>无病恒安乐复作世间王</p><p>亦是施盖报若于佛塔庙</p><p>布施于幢幡当作天轮王</p><p>世上无能胜远离一切罪</p><p>于诸众生中而为于上首</p><p>恒得人供养若人于塔庙</p><p>布施铃铎等不生<a href=\"/foxue/changshi/153417.html\" class=\"keylink\" target=\"_blank\">罪恶</a>地</p><p>常得<a href=\"/remen/fanyin.html\" class=\"keylink\" target=\"_blank\">梵音</a>声若人作伎乐</p><p>琴瑟鼓吹等供养佛圣贤</p><p>令闻心适悦当获天耳根</p><p>庄严常清净复得金刚慧</p><p>摧坏烦恼山若发信喜心</p><p>以妙色香味种种美饮食</p><p>供养诸佛等当生天界中</p><p>眷属同宝座以摩尼宝器</p><p>食天上妙馔饥馑刀兵劫</p><p>永不生其中若人以饮食</p><p>供养圣贤众当生人天中</p><p>美食常丰足种种而最上</p><p>智者恒敬爱若以美妙食</p><p>施彼<a href=\"/remen/chujia.html\" class=\"keylink\" target=\"_blank\">出家</a>者常获富乐身</p><p>辩才而长寿色力相具足</p><p>施食报如是若以慈愍心</p><p>施彼甘蜜水酥乳酪浆等</p><p>令彼渴乏者饮之获安乐</p><p>亦得如前报若以呵梨勒</p><p>林藤诸药草供施于圣贤</p><p>当生人天中无病而长寿</p><p>恒获身安乐又彼施浆饮</p><p>后得生天宫劫树花芳盛</p><p>所求随意得宝器酒蜜等</p><p>眷属同所饮又复于劫树</p><p>能出庄严具妓唱天乐等</p><p>悦乐天众心<a href=\"/remen/ganlu.html\" class=\"keylink\" target=\"_blank\">甘露</a>复随身</p><p>施饮获斯报若人设斋食</p><p>当得生人天远离于贫寒</p><p>长命足财宝若以象马等</p><p>车乘及辇舆供施佛如来</p><p>当得大<a href=\"/remen/shentong.html\" class=\"keylink\" target=\"_blank\">神通</a>若施鞋袜等</p><p>恒生上族家常有象马车</p><p>永离贫辛苦师长等有病</p><p>若人勤承事当于一切处</p><p>所求皆成就若施座具等</p><p>当生于天上不受苦辛勤</p><p>常坐上妙座敷设卧具施</p><p>生天恒快乐身相广端直</p><p><a href=\"/remen/wuwei.html\" class=\"keylink\" target=\"_blank\">无畏</a>人称赞修种杂园林</p><p>严饰诸屋宅施人令游止</p><p>身心生适悦当招欢喜园</p><p>天人游行处与诸天女等</p><p>嬉戏受快乐若于炎热时</p><p>而作阴凉施当感优昙钵</p><p>尼俱菩提树复后得生天</p><p>恒受五欲乐井泉及池沼</p><p>修饰令严净济彼渴乏人</p><p>普皆令充足后报得生天</p><p>或生于梵世种种受快乐</p><p>复证寂灭果若以钵多罗</p><p>布施于三宝当生一切处</p><p>富贵而快乐于彼世间中</p><p>尊高德最上复感诸众生</p><p>恒时而供养智者若施刀</p><p>当得生天上<a href=\"/remen/zhihui.html\" class=\"keylink\" target=\"_blank\">智慧</a>极聪利</p><p>永不值刀兵若人施其针</p><p>智慧恒猛利能断诸烦恼</p><p>证彼寂静道佛说若有人</p><p>塑画于佛像生于天界中</p><p>身体真金色清净光如日</p><p>而诸天人众天男及天女</p><p>恒时而归命若彼智慧人</p><p>善能<a href=\"/remen/shuofa.html\" class=\"keylink\" target=\"_blank\">说法</a>施天上人间生</p><p>智德力具足恒受于快乐</p><p>永离忧悲苦于其后有身</p><p>得证寂灭道若彼诸有情</p><p>书写妙法宝当得<a href=\"/remen/suming.html\" class=\"keylink\" target=\"_blank\">宿命</a>智</p><p>富贵恒安乐而灭一切罪</p><p>经彼俱胝劫不堕于<a href=\"/remen/diyu.html\" class=\"keylink\" target=\"_blank\">地狱</a></p><p>及与鬼畜生若彼有智者</p><p>扫洒结坛场旋绕散香花</p><p>恒时而供养后生于人间</p><p>及生于天上恒受于富贵</p><p>复证寂灭故若以长明灯</p><p>供养佛贤圣生彼人天中</p><p>三眼常清净慧眼与天眼</p><p>及于肉眼故又彼施灯者</p><p>常得生天上口亦不喑哑</p><p>耳眼无聋眇又彼施灯者</p><p>非唯三眼净能于正觉法</p><p>一切悉通达智者若施财</p><p>供养有德众<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a></p><p>少施获多报广得顺道财</p><p>长时而受用又彼行施者</p><p>食施畜生类所获于福德</p><p>而成于百倍若以财食等</p><p>布施于罪人功利渐加殊</p><p>获福成千倍若施持戒人</p><p>福获千百倍供养<a href=\"/remen/wuxin.html\" class=\"keylink\" target=\"_blank\">无心</a>人</p><p>得益百俱胝若人施有学</p><p>及彼无学者所获于福德</p><p>比前而最上若施佛如来</p><p>当生于天上大富永不断</p><p>恒受于快乐乃至尽<a href=\"/remen/lunhui.html\" class=\"keylink\" target=\"_blank\">轮回</a></p><p>而证寂灭法我集此一切</p><p>佛说伽陀经略明于<a href=\"/remen/fubao.html\" class=\"keylink\" target=\"_blank\">福报</a></p><p>普令生信受假使千光日</p><p>吉祥照大地夜分满月辉</p><p>能开青莲花水天毗沙门</p><p>帝释那罗延上首诸天等</p><p>俱因行施得日行于<a href=\"/remen/xukong.html\" class=\"keylink\" target=\"_blank\">虚空</a></p><p>上下普皆照能活诸物命</p><p>时至亦<a href=\"/remen/wuchang.html\" class=\"keylink\" target=\"_blank\">无常</a>帝释四天王</p><p>并及诸天众福寿穷尽时</p><p>而入死冤口忧悲苦恼火</p><p>不住被焚烧是故劝汝等</p><p>观察无常身远离欲渴心</p><p>勿耽人天乐须臾不久长</p><p>皆归于散坏我发净信心</p><p>舍离虚幻乐常诣于佛前</p><p>合掌而亲近以自大菩提</p><p>而作解脱主</p></div>"
}]