[{
    "title": "第1343部 坐禅三昧法门经",
    "author": "僧伽罗刹造姚摩罗什译",
    "html": "<div class=\"B1_text\"><p>第一卷第二卷</p><p><a href=\"/remen/zuochan.html\" class=\"keylink\" target=\"_blank\">坐禅</a><a href=\"/remen/sanmei.html\" class=\"keylink\" target=\"_blank\">三昧</a>法门经 卷上</p><p>导师说难遇闻者喜亦难</p><p>大人所乐听小人所恶闻</p><p><a href=\"/remen/zhongsheng.html\" class=\"keylink\" target=\"_blank\">众生</a>可愍伤坠老死崄路</p><p>野人恩爱奴处畏痴不惧</p><p>世界若大小法无有常者</p><p>一切不久留暂现如电光</p><p>是身属老死众病之所归</p><p>薄皮覆不净愚惑为所欺</p><p>汝常为老贼吞灭盛壮色</p><p>如华鬘枯朽毁败无所直</p><p>顶生王<a href=\"/remen/gongde.html\" class=\"keylink\" target=\"_blank\">功德</a>共释天王坐</p><p>报利福弘多今日悉安在</p><p>此王<a href=\"/remen/tianren.html\" class=\"keylink\" target=\"_blank\">天人</a>中欲乐具为最</p><p>死时极苦痛以此可悟意</p><p>诸欲初软乐后皆成大苦</p><p>亦如怨初善灭族祸在后</p><p>是身为秽器九孔常流恶</p><p>亦如那利疮绝治于医药</p><p>骨车力甚少筋脉缠识转</p><p>汝以为妙乘忍着无羞耻</p><p>死人所聚处委弃满塳间</p><p>生时所保惜死则皆弃捐</p><p>常当念如是一心观莫乱</p><p>破痴倒黑暝执炬以明观</p><p>若舍四念止心无恶不造</p><p>如象逸无钩终不顺调道</p><p>今日营此业明日造彼事</p><p>乐着不观苦不觉死贼至</p><p>匆匆为己务他事亦不闲</p><p>死贼不待时至则无脱缘</p><p>如鹿渴赴泉已饮方向水</p><p>猎师无慈惠不听饮竟杀</p><p>痴人亦如是勤修诸事务</p><p>死至不待时谁当为汝护</p><p>人心期富贵五欲情未满</p><p>诸大国王辈无得免此患</p><p>仙人持咒箭亦不免死生</p><p><a href=\"/remen/wuchang.html\" class=\"keylink\" target=\"_blank\">无常</a>大象蹈蚁蛭与地同</p><p>且置一切人诸佛正真觉</p><p>越度<a href=\"/remen/shengsi.html\" class=\"keylink\" target=\"_blank\">生死</a>流亦复不常在</p><p>以是故当知汝所可爱乐</p><p>悉应早舍离一心求<a href=\"/remen/niepan.html\" class=\"keylink\" target=\"_blank\">涅槃</a></p><p>后舍身死时谁当证知我</p><p>复得遇法宝及以不遇者</p><p>久久佛日出破大无明暝</p><p>以放诸光明示人道非道</p><p>我从何所来从何处而生</p><p>何处得<a href=\"/remen/jietuo.html\" class=\"keylink\" target=\"_blank\">解脱</a>此疑谁当明</p><p>佛圣一切智久违乃出世</p><p>一心莫放逸能破汝疑结</p><p>彼不乐实利好着弊恶心</p><p>汝为众生长当求实<a href=\"/remen/faxiang.html\" class=\"keylink\" target=\"_blank\">法相</a></p><p>谁能知死时所趣从何道</p><p>譬如风中灯不知灭时节</p><p>至道法不难大圣指事说</p><p>说智及智处此二不假外</p><p>汝若不放逸一心常行道</p><p>不久得涅槃第一常乐处</p><p>利智亲善人尽心敬<a href=\"/remen/fofa.html\" class=\"keylink\" target=\"_blank\">佛法</a></p><p>厌秽不净身离苦得解脱</p><p>闲静修寂志结跏坐林间</p><p>捡心不放逸悟意觉诸缘</p><p>若不厌有中安睡不自悟</p><p>不念世非常可畏而不惧</p><p><a href=\"/remen/fannao.html\" class=\"keylink\" target=\"_blank\">烦恼</a>深无底生死海无边</p><p>度苦舡未办安得乐睡眠</p><p>是以当<a href=\"/remen/juewu.html\" class=\"keylink\" target=\"_blank\">觉悟</a>莫以睡覆心</p><p>于四<a href=\"/remen/gongyang.html\" class=\"keylink\" target=\"_blank\">供养</a>中知量知止足</p><p>大怖俱未免当宜勤<a href=\"/remen/jingjin.html\" class=\"keylink\" target=\"_blank\">精进</a></p><p>一切苦至时悔恨无所及</p><p>衲衣树下坐如所应得食</p><p>勿为贪味故而自致毁败</p><p>食过知味处美恶都无异</p><p>爱好生忧苦是以莫造爱</p><p>行业世界中美恶无不更</p><p>一切已具受当以是自抑</p><p>若在畜兽中唌草为具味</p><p><a href=\"/remen/diyu.html\" class=\"keylink\" target=\"_blank\">地狱</a>吞铁丸燃热剧迸铁</p><p>若在薜荔中脓吐火粪屎</p><p>涕唾诸不净以此为上味</p><p>若在天宫殿七宝宫观中</p><p>天食苏陀味天女以娱心</p><p>人中务贵处七馔备众味</p><p>一切曾所更今复何以爱</p><p>往返世界中厌更苦乐事</p><p>虽未得涅槃当勤求此利</p><p>学禅之人初至师所。师应问言。汝持戒净不。非重<a href=\"/foxue/changshi/153417.html\" class=\"keylink\" target=\"_blank\">罪恶</a>邪不。若言五众戒净无重罪恶邪。次教道法。若言<a href=\"/remen/pojie.html\" class=\"keylink\" target=\"_blank\">破戒</a>。应重问言。汝破何戒。若言重戒。师言如人被截耳鼻不须照镜。汝且还去。精勤诵经劝化作福。可种后世道法<a href=\"/remen/yinyuan1.html\" class=\"keylink\" target=\"_blank\">因缘</a>。此生永弃。譬如枯树虽加溉灌不生华叶及其果实。若破余戒。是时应教<a href=\"/remen/rufa.html\" class=\"keylink\" target=\"_blank\">如法</a><a href=\"/remen/chanhui.html\" class=\"keylink\" target=\"_blank\">忏悔</a>。若已清净。师若得天眼他心智。即为随病说趣道之法。若未得通应当观相。或复问之。三毒之中何者偏重。淫欲多耶。嗔恚多耶。愚痴多耶。云何观相。若多淫相为人轻便。多畜妻妾多语多信。颜色和悦言语便易。少于嗔恨亦少愁忧。多能技术好闻多识。爱著文颂善能谈论。能察人情多诸畏怖。心在房室好着薄衣渴欲女色爱着卧具服饰香华。心多柔软能有怜愍。美于言语好修福业。意乐生天处众无难。别人好丑信任妇女。欲火炽盛心多悔变。喜自庄饰好观彩画。悭惜己物侥幸他财。好结亲友不喜独处。乐着所止随逐流俗。乍惊乍惧志如猕猴。所见浅近作事无虑。轻志所为趣得适意。喜啼喜哭。身体细软不堪寒苦。易阻易悦不能忍事。少得大喜少失大忧。自发伏匿。身温汗臭薄肤细发。多皱多白剪爪治须。白齿趣行喜洁净衣。学不专一好游林苑。多情多求意着常见。附近有德先意问讯。喜用他语强颜耐辱。闻事速解所为事业。分别好丑愍伤苦厄。自大好胜不受侵陵。喜行施惠接引善人。得美饮食与人共之。不存近细志在远大。眼着<a href=\"/remen/seyu.html\" class=\"keylink\" target=\"_blank\">色欲</a>事不究竟。无有远虑知世方俗观察颜色逆探人心。美言辩慧结友不固。头发稀疏少于睡眠。坐卧行立不失容仪。所有财物能速救急。寻后悔惜受义疾得。寻复喜忘惜于举动。难自改变难得离欲。作罪轻微。如是种种是淫欲相。嗔恚人相。多于忧恼。卒暴怀忿身口粗[麩-夫+黃]能忍众苦触事不可。多愁少欢能作大恶无怜愍心喜为斗讼。颜貌毁悴皱眉眄睐。难语难悦难事难可。其心如疮而宣人阙。义论强梁不可折伏。难可倾动难亲难沮。含毒难吐受诵不失。多能多巧心不懒堕。造事疾速持望不语。意深难知受恩能报。有能聚众自伏事人。不可沮败能究竟事。难可干乱少所畏难。譬如师子不可屈伏。一向不回直造直进。忆念不忘多虑思惟诵习忆持。能多施与小利不回。为师利根离欲独处少于淫欲。心常怀胜爱着断见。眼常恶视真实言语说事分了。少于亲友为事坚着。坚忆不忘多于筋力。肩胸姝大广额齐发。心坚难伏疾得难忘。能自离欲喜作重罪。如是种种是嗔恚相。愚痴人相。多疑多悔懒堕无见。自满难屈憍慢难受可信不信非信而信。不知恭敬处处信向。多师轻躁无羞搪突。作事无虑反教浑戾。不择亲友不自修饰。好师异道不别<a href=\"/remen/shane.html\" class=\"keylink\" target=\"_blank\">善恶</a>。难受易忘钝根<a href=\"/remen/xiedai.html\" class=\"keylink\" target=\"_blank\">懈怠</a>。诃谤行施心无怜愍破坏法桥触事不了。嗔目不视无有智巧。多求悕望多疑少信。憎恶好人破罪<a href=\"/remen/fubao.html\" class=\"keylink\" target=\"_blank\">福报</a>。不别善言不能解过。不受诲喻亲离憎怨。不知礼节喜作恶口。须发爪长齿衣多垢。为人驱役畏处不畏。乐处而忧忧处而喜。悲处反笑笑处反悲。牵而后随能忍苦事。不别诸味难得离欲。为罪深重。如是种种是愚痴相。</p><p>若多淫欲人不净法门治。若多嗔恚人慈心法门治。若多愚痴人思惟观因缘法门治。若多思觉人念息法门治。若多等分人<a href=\"/remen/nianfofamen.html\" class=\"keylink\" target=\"_blank\">念佛法门</a>治。诸如是等种种病。种种法门治。</p><p>第一治贪欲法门</p><p>淫欲多人习不净观。从足至发不净充满。发毛爪齿薄皮厚皮血肉筋脉骨髓肝肺心脾肾胃大肠小肠屎尿洟唾汗泪垢坋脓脑胞胆水微肤脂肪脑膜。身中如是种种不净。复次不净渐者。观青瘀膖胀破烂血流涂漫臭脓啖食不尽骨散烧焦。是谓不净观。复次多淫人有七种爱。或着好色。或着端正。或着仪容。或着音声。或着细滑。或着众生。或都爱着。若着好色当习青瘀观法。黄赤不净色等亦复如是。若着端正。当习膖胀身散观法。若着仪容。当观新死血流涂骨观法。若着音声。当习咽塞命断观法。若着细滑。当习骨见及干枯病观法若爱众生。当习六种观。若都爱着。一切遍观。或时作种种更作异观是名不净观。问曰。若身不净如臭腐尸者。何从生着。若着净身。臭腐烂身亦当应着。若不着臭身净身亦应不着。二身等故。若求二实净俱不。可得。人心狂惑为颠倒所覆。非净计净。若倒心破便得实相法观。便知不净虚诳不真。复次死尸。无火无命无识无有诸根。人谛知之心不生着。以身有暖有命有识诸根完具心倒惑着。复次心着色时谓以为净。爱着心息即知不净。若是实净应当常净。而今不然。如狗食粪谓之为净。以人观之甚为不净。是身内外无一净处。若着身外。身外薄皮举身取之才得如奈是亦不净。何况身内三十六物。复次推身因缘种种不净。父母精血不净合成。既得为身常出不净。衣服床褥亦臭不净。何况死处。以是当知。生死内外都是不净(此下经本至二门初)</p><p>复次观亦有三品。或初习行。或已习行或久习行。若初习行当教言。作破皮想。除却不净当观赤骨人。繁意观行不令外念。外念诸缘摄念令还。若已习行当教言。想却皮肉。尽观头骨不令外念。外念诸缘摄念令还。若久习行当教言。身中一寸心却皮肉。系意五处。顶额眉间鼻端心处。如是五处住意观骨不令外念。外念诸缘摄念令还。常念观心心出制持。若心疲极住念所缘舍外守住。譬如猕猴被系在柱极乃住息。所缘如柱。念如绳锁。心喻猕猴。亦如乳母。常观婴儿不令堕落。<a href=\"/remen/xingzhe.html\" class=\"keylink\" target=\"_blank\">行者</a>观心亦复如是。渐渐制心令住缘处。若心久住是应禅法。若得<a href=\"/remen/chanding.html\" class=\"keylink\" target=\"_blank\">禅定</a>即有三相。身体和悦柔软轻便。白骨流光犹如白珂。心得静住。是为观净。是时便得<a href=\"/remen/sejie.html\" class=\"keylink\" target=\"_blank\">色界</a>中心。是名初学禅法得色界心。心应禅法即是色界法。心得此法身在欲界。四大极大柔软快乐。色泽净洁光润和悦。谓悦乐。二者向者骨观白骨相中光明遍照净白色。三者心住一处是名净观。除肉观骨故名净观。如上三相皆自知之。他所不见。上三品者初习行先未发意。已习行三四身修。久习行百年身学。</p><p>第二治嗔恚法门</p><p>若嗔恚偏多。当学三种慈心法门。或初习行。或已习行。或久习行。若初习行者当教言。慈及亲爱。云何亲及愿与亲乐。行者若得种种身心快乐。寒时得衣热时得凉。饥渴得饮食。贫贱得富贵。行极时得止息。如是种种乐愿亲爱。得系心在慈不令异念。异念诸缘摄之令还。若已习行当教言。慈及中人。云何及中人而与乐。行者若得种种身心快乐。愿中人。得系心在慈不令异念。异念诸缘摄之令还。若久习行当教言。慈及怨憎。云何及彼而与其乐。行者若得种种身心快乐。愿怨憎得。得与亲同。同得一心。心大清净。亲中怨等广及世界。无量众生皆令得乐。周遍十方靡不同等大心清净。见十方众生皆如自见。在心目前了了见之受得快乐。是时即得慈心三昧。问曰。亲爱中人愿令得乐。怨憎恶人云何怜愍复愿与乐。答曰。应与彼乐。所以者何。其人更有种种好清净法因。我今云何岂可以一怨故而没其善。复次思惟。是人过去世时或是我亲善。岂以今嗔更生怨恶。我当忍彼是我善利。又念行法仁德含弘慈力无量此不可失。复思惟言。若无怨憎何因生忍。生忍由怨怨则我之亲善。复次嗔报最重众恶中上无有过是。以嗔加物其毒难制。虽欲烧他实是自害。复自念言。外被法服内习忍行。是谓<a href=\"/remen/shamen.html\" class=\"keylink\" target=\"_blank\">沙门</a>岂可恶声纵此变色憋心。复次五受阴者。众苦林薮受恶之的。苦恼恶来何由可免。如刺刺身苦刺无量。众怨甚多不可得除。当自守护着忍革屣。如佛言曰。</p><p>以嗔报嗔嗔还着之嗔恚不报</p><p>能破大军能不嗔恚是大人法</p><p>小人嗔恚难动如山嗔为重毒</p><p>多所残害不得害彼自害乃灭</p><p>嗔为大瞑有目无睹嗔为尘垢</p><p>染污净心如是嗔恚当急除灭</p><p>毒蛇在室不除害人如是种种</p><p>嗔毒无量常习慈心除灭嗔恚</p><p>是为慈三昧门</p><p>第三治愚痴法门</p><p>若愚痴偏多。当学三种思惟法门。或初习行。或已习行。或久习行。若初习行当教言。生缘老死无明缘行。如是思惟不令外念。外念诸缘摄之令还。若已习行当教言。行缘识识缘名色。名色缘六入六入缘触触缘受受缘爱。爱缘取取缘有。如是思惟不令外念。外念诸缘摄之令还。若久习行当教言。无明缘行行缘识。识缘名色名色缘六入。六入缘触触缘受。受缘爱爱缘取。取缘有有缘生。生缘老死。如是思惟不令外念。外念诸缘摄之令还。问曰。一切智人是有明。一切余人是无明。是中云何无明。答曰。无明名一切不知。此中无明能造后世有。有者无无者有弃诸善取诸恶。破实相着虚妄。如无明相品中说。</p><p>不明白益法不知<a href=\"/remen/daode.html\" class=\"keylink\" target=\"_blank\">道德</a>业</p><p>而作结使因如火钻燧生</p><p>恶法而心着远弃于善法</p><p>夺众生明贼去来明亦劫</p><p>常乐我净想计于<a href=\"/remen/wuyin.html\" class=\"keylink\" target=\"_blank\">五阴</a>中</p><p>苦习尽道法亦复不能知</p><p>种种恼险道盲人入中行</p><p>烦恼故业集业故苦流回</p><p>不应取而取应取而反弃</p><p>驰闇逐非道蹴株而躃地</p><p>有目而无慧其喻亦如是</p><p>是因缘灭故智明如日出</p><p>如是略说。无明乃至老死亦如是。问曰。佛法中因缘甚深。云何痴多人能观因缘。答曰。二种痴人。一如牛羊。二种种邪见。痴惑闇蔽邪见痴人。佛为此说当观因缘以习三昧。</p><p>第四治思觉法门</p><p>若思觉偏多。当习阿那般那三昧法门。有三种学人或初习行。或已习行。或久习行。若初习行当教言。一心念数入息出息。若长若短数一至十。若已习行当教言。数一至十随息入出。念与息俱止心一处。若久习行当教言。数随<a href=\"/remen/zhiguan.html\" class=\"keylink\" target=\"_blank\">止观</a>转观清净。阿那般那三昧六种门十六分。云何为数一心念入息。入息至竟数一。出息至竟数二。若未竟而数为非数。若数二至九而误更从一数起。譬如算人一一为二二二为四三三为九。问曰。何以故数。答曰。无常观易得故。亦断诸思觉故。得一心故。身心生灭无常相似相续难见。入息出息生灭无常易知易见故。复次心系在数。断诸思诸觉。思觉者。欲思觉。恚思觉。恼思觉。亲里思觉。国土思觉。不死思觉。欲求净心入正道者。先当除却三种粗思觉。次除三种细思觉。除六觉已。当得一切清净法。譬如采金人先除粗石砂。然后除细石砂。次第得细金砂。问曰。云何为粗病。云何为细病。答曰。欲嗔恼觉是三名粗病。亲里国土及不死觉是三名细病。除此觉已。得一切清净法。问曰。未得道者结使未断。六思觉强从心生乱。云何能除。答曰。心厌<a href=\"/remen/shijian.html\" class=\"keylink\" target=\"_blank\">世间</a>。正观能遮而未能拔。后得无漏道。能拔结使根本。何谓正观。</p><p>见多欲人求欲苦得之守护是亦苦</p><p>失之忧恼亦大苦心得欲时无满苦</p><p>欲无常空忧恼因众共有此当觉弃</p><p>譬如毒蛇入人室不急除之害必至</p><p>不定不实不贵重种种欲求颠倒乐</p><p>如六<a href=\"/remen/shentong.html\" class=\"keylink\" target=\"_blank\">神通</a>阿罗汉教诲欲觉<a href=\"/remen/dizi.html\" class=\"keylink\" target=\"_blank\">弟子</a>言</p><p>汝不破戒戒清净不共女人同室宿</p><p>欲结毒蛇满心室缠绵爱喜不相离</p><p>既知身戒不可毁汝心常共欲火宿</p><p>汝是<a href=\"/remen/chujia.html\" class=\"keylink\" target=\"_blank\">出家</a>求道人何缘纵心乃如是</p><p>父母生养长育汝宗亲恩爱共成就</p><p>咸皆涕泣恋惜汝汝能舍离不顾念</p><p>而心常在欲觉中共欲嬉戏无厌心</p><p>常乐欲火共一处<a href=\"/remen/huanxi.html\" class=\"keylink\" target=\"_blank\">欢喜</a>爱乐不暂离</p><p>如是种种呵欲觉。如是种种正观除欲觉。问曰。云何灭嗔恚觉。答曰。</p><p>从胎中来生常苦是中众生莫嗔恼</p><p>若念嗔恼慈悲灭慈悲嗔恼不相比</p><p>汝念慈悲嗔恼灭譬如明闇不同处</p><p>若持净戒念嗔恚是人自毁破法利</p><p>譬如诸象入水浴复以泥土涂坌身</p><p>一切常有老病死种种鞭笞百千苦</p><p>云何善人念众生而复加益以嗔恼</p><p>若起嗔恚欲害彼未及前人先自烧</p><p>是故常念行慈悲嗔恼恶念内不生</p><p>若人常念<a href=\"/remen/xingshan.html\" class=\"keylink\" target=\"_blank\">行善</a>法是心常习佛所念</p><p>是故不应念不善常念善法欢乐心</p><p>今世得乐后亦然得道常乐是涅槃</p><p>若心积聚不善觉自失己利并害他</p><p>是谓不善彼我失他有净心亦复没</p><p>譬如阿兰若道人举手哭言贼劫我</p><p>有人问言。谁劫汝。答言。财贼我不畏。我不聚财求世利。谁有财贼能侵我。我集善根诸法宝。觉观贼来破我利。财贼可避。多藏处。劫善贼来无处避。如是种种呵嗔恚。如是种种正观除嗔恚觉。</p><p>问曰。云何除恼觉。</p><p>答曰众生百千种诸病更互恒来恼</p><p>死贼捕伺常欲杀无量众苦自沉没</p><p>云何善人复加恼谗谤谋害无慈仁</p><p>未及伤彼被殃身俗人起恼是可恕</p><p>此事世法恶业因亦不自言我修善</p><p>求清净道出家人而生嗔恚怀嫉心</p><p>清冷云中放毒火当知此恶罪极深</p><p>阿兰若人兴嫉妒有阿罗汉他心智</p><p>教诫苦责汝何愚嫉妒自破功德本</p><p>若求供养当自集诸功德本<a href=\"/remen/zhuangyan.html\" class=\"keylink\" target=\"_blank\">庄严</a>身</p><p>若不持戒禅多闻虚假染衣坏法身</p><p>实是乞儿弊恶人云何求供养利身</p><p>饥渴寒热百千苦众生常困此诸恼</p><p>身心苦厄无穷尽云何善人加诸恼</p><p>譬如病疮以针刺亦如狱囚考未决</p><p>苦厄缠身众恼集云何慈悲更令剧</p><p>如是种种呵恼觉。如是种种正观除恼觉。</p><p>问曰。云何除亲里觉。</p><p>答曰。应如是念。世界生死中自业缘牵。何者是亲何者非亲。但以愚痴故横生着心计为我亲。过去世非亲为亲。未来世非亲为亲。今世是亲过去非亲。譬如鸟栖暮集一树晨飞各<a href=\"/remen/suiyuan.html\" class=\"keylink\" target=\"_blank\">随缘</a>去。家属亲里亦复如是。生世界中各各自异心。缘会故亲缘散故疏。无有定实因缘<a href=\"/remen/guobao.html\" class=\"keylink\" target=\"_blank\">果报</a>。共相亲近。譬如干沙缘手团握。缘捉故合缘放故散。父母养子老当得报。子蒙怀抱养育故应报。若顺其意则亲。若逆其意是贼。有亲不能益而反害。有非亲无损而大益。人以因缘故而生爱。爱因缘故而更断。譬如画师作妇女像还自爱着。此亦如是。自生染着染着于外。过去世中汝有亲里。今世于汝复何所作。汝亦不能益过去亲。过去亲不益汝。两不相益。空念之为是亲非亲。世界中不定无边。如阿罗汉教新出家恋亲弟子言。如恶人吐食更欲还啖。汝亦如是。汝已得出家。何以还欲爱着。是剃发染衣是解脱相。汝着亲里不得解脱还为爱所系。<a href=\"/remen/sanjie.html\" class=\"keylink\" target=\"_blank\">三界</a>无常<a href=\"/remen/liuzhuan.html\" class=\"keylink\" target=\"_blank\">流转</a>不定。若亲非亲。虽今亲里久久则灭。如是十方众生回转。亲里无定是非我亲。人欲死时<a href=\"/remen/wuxin.html\" class=\"keylink\" target=\"_blank\">无心</a>无识。直视不转闭气命绝如堕闇坑。是时亲里家属安在。若初生时先世非亲今强和合作亲。若当死时复非亲。如是思惟不当着亲。如人儿死。一时三处父母俱时啼哭。诳天上父母妻子。人中亦为诳。龙中父母亦为诳。如是种种正观除亲里觉。</p><p>问曰。云何除国土觉。答曰。行者若念是国土丰乐安隐多诸好人。恒为国土觉绳所牵。将去罪处觉心如是。若有智人不应念着。何以故。国土种种过罪所烧时节转故。亦有饥饿身疲极故。一切国土无常安者。复次老病死苦无国不有。从是间身苦去得彼处身苦。一切国土去无不苦。假有国土安隐丰乐。而有结恼心生苦患。是非好国土。能除杂恶国土能薄结使令心不恼。是谓好国土。一切众生有二种苦。身苦心苦常有苦恼。无有国土无此二恼。复次有国土大寒。有国土大热。有国土饥饿。有国土多病。有国土多贼。有国土王法不理。如是种种国土之恶心不应着。如是正观除国土觉。</p><p>问曰。云何除不死觉。答曰。应教行者。若好家生。若种族子才技力势胜人。一切莫念。何以故。一切死时不观老少贵贱才技力势。是身是一切忧恼诸因缘。因自见少多寿若得安隐。是为痴人。何以故。是谓忧恼因依是四大。四大造色如四毒蛇。共不相应。谁得安隐者。出息期入是不可信。复次人睡时欲期必觉。是事难信。受胎至老死事恒来。求死时节言常不死。云何可信。譬如杀贼拔刀注箭常求杀人无怜愍心。<a href=\"/remen/rensheng.html\" class=\"keylink\" target=\"_blank\">人生</a>世间死力最大。一切无胜死力强者。若过去世第一妙人无能脱此死者。现在亦无大智人能胜死者。亦非软语求。非巧言诳可得避脱。亦非持戒精进能却此死。以是故当知。人常危脆不可怙恃。莫信计常我寿久活。是诸死贼常将人去。不付老竟然后当杀。如阿罗汉教诸觉所恼弟子言。汝何以不知厌世入道。何以作此觉。有人未生便死。有生时死者。有乳餔时。有断乳时。有小儿时。有盛壮时。有老时。一切时中间死法界。譬如树华华时便堕。有果时堕。有未熟时堕。是故当知。勤力精进求安隐道。大力贼共住不可信。此贼如虎巧覆藏身。如是死贼常求杀人。世界所有空如水泡。云何当言待时入道。何谁能证言汝必老可得行道。譬如崄岸大树上有大风下有大水崩其根土。谁当信此树得久住者。人命亦如是。少时不可信。父如谷子。母如好田。先世因缘罪福如雨泽。众生如谷。生死如收刈。种种诸天子人王智德。如天王佐天斗破诸阿须伦军。种种受乐极高大明。还没在黑闇。以是故莫信命活言。我今日当作此。明后当作是。如是正观种种除不死觉。如是先除粗思觉。却后除细思觉。心清净生得正道。一切结使尽。从是得安隐处。是谓出家果。心得<a href=\"/remen/zizai.html\" class=\"keylink\" target=\"_blank\">自在</a>。三业第一清净不复受胎。读种种经多闻。是时得报果。如是得时。不空破魔王军。便得第一勇猛名称。世界中烦恼将去。是不名健。能破烦恼贼灭三毒火凉乐清净。涅槃林中安隐高枕。种种禅定根力七觉清风四起。顾念众生没三毒海。德妙力如是。乃名为健。如是等散心。当念阿那般那学六种法断诸思觉。以是故念数息。</p><p>问曰。若余不净<a href=\"/remen/nianfo.html\" class=\"keylink\" target=\"_blank\">念佛</a>四等观中。亦得断思觉。何以故。独数息。答曰。余观法宽难失故。数息法急易转故。譬如放牛。以牛难失故守之少事。如放猕猴易失故守之多事。此亦如是。数息心数不得少时他念。少时他念则失数。以是故初断思觉应数息。已得数法当行随法断诸思觉。入息至竟当随莫数一。出息至竟当随莫数二。譬如负债人债主随逐初不舍离。如是思惟。是入息是还出更有异。出息是还入更有异。是时知入息异出息异。何以故。出息暖入息冷。问曰。入出息是一息。何以故。出息还更入故。譬如含水水暖吐水水冷。冷者还暖暖者还冷故。答曰。不尔。内心动故有息出。出已即灭。鼻口引外则有息入。入故息灭。亦无将出亦无将入。复次少壮老人。少者入息长。壮者入出息等。老者出息长。是故非一息。复次脐边风发相似相续。息出至口鼻边。出已便灭。譬如[夢-夕+棐]囊中风开时即灭。若以口鼻因缘引之则风入。是从新因缘边生。譬如扇众缘合故则有风。是时知入出息因缘而有虚诳不真生灭无常。如是思惟。出息从口鼻因缘引之。而有入息因缘心动令生。而惑者不知以为我息。息者是风。与外风无异。地水火空亦复如是。是五大因缘合故生识。识亦如是非我有也。五阴十二入十八持亦复如是。如是知之逐息入息出。是以名随。已得随法当行止法。止法者数随心极住意风门念入出息。问曰。何以故止。答曰。断诸思觉故。心不散故。数随息时心不定心多剧故止则心闲少事故心住一处故念息出入。譬如守门人门边住。观人入出。止心亦尔。知息出时。从脐心胸咽至口鼻。息入时从口鼻咽胸心至脐。如是系心一处。是名为止。复次心止法中住观。入息时五阴生灭异。出息时五阴生灭异。如是心乱便除却。一心思惟令观增长。是名为观法。舍风门住离粗观法。离粗观法知息无常。此名转观。观五阴无常。亦念入息出息生灭无常。见初头息无所从来。次观后息亦无迹处。因缘合故有。因缘散故无。是名转观法。除灭五盖及诸烦恼。虽先得止观烦恼不净心杂今此净法心独得清净。复次前观异学相似行道念息入出。今无漏道相似行善有漏道。是谓清净。复次初观身念止分。渐渐一切身念止。次行痛心念止。是中非清净无漏道远故今法念止中。观十六行念入出息。得暖法顶法忍法世间第一法苦法忍乃至无学尽智。是名清净。是十六分中初入息分。六种安那般那行。出息分亦如是。一心念息入出若长若短。譬如人怖走上山若担负重若上气。如是比是息短。若人极时得安息欢喜。又如得利从狱中出。如是为息长。一切息随二处。若长若短处。是故言息长息短。是中亦行安那般那六事。念诸息遍身。亦念息出入。悉观身中诸出息入息。觉知遍至身中乃至足指遍诸毛孔如水入沙。息出觉知从足至发遍诸毛孔亦如水入沙。譬如[夢-夕+棐]囊入出皆满。口鼻风入出亦尔。观身周遍见风行处。如藕根孔亦如鱼网。复心非独口鼻观息入出。一切毛孔及九孔中。亦见息入息出。是故知息遍诸身除诸身行。亦念入出息。初学息时。若身懈怠睡眠体重悉除弃之。身轻柔软随禅定心受喜。亦念息入出。除懈怠睡眠心重。得心轻柔软。随禅定心受喜。复次入息念止中竟。次行痛念止已得身念止。实今更得痛念止实受喜。复次已知身实相。今欲知心心数法实相。是故受喜。亦念息入出爱乐。亦念息入出是喜增长。名为乐。复次初心中生悦是名喜。后遍身喜是名乐。复次初禅二禅中乐痛名喜。三禅中乐痛名受乐受诸心行。亦念息入出。诸心生灭法。心染法心不染法。心散法心摄法。心<a href=\"/remen/zhengfa.html\" class=\"keylink\" target=\"_blank\">正法</a>心邪法。如是等诸心相名为心行。心作喜时亦念息入出先受喜。自生不故作念心故作喜。问曰。何以故故作喜。答曰。欲治二种心。或散心或摄心。如是作心得出烦恼。是故念法心作喜。复次若心不悦劝勉令喜。心作摄时亦念息入出。设心不定强伏令定。如经中说。心定是道心散非道。心作解脱时亦念息入出。若意不解强伏令解。譬如羊入苍耳。苍耳着身。人为渐渐出之。心作解脱诸烦恼结亦复如是。是名心念止作解脱。观无常亦念息入出。观诸法无常生灭空无吾我。生时诸法空生。灭时诸法空灭。是中无男无女无人无作无受。是名随无常观。观有为法出散亦念息入出无常。是名出散。诸有为法现世中出。从过去因缘和合故集。因缘坏故散。如是随观是名出散观。观离欲结。亦念息入出。心离诸结。是法第一。是名随离欲观。观尽亦念息入出。诸结使苦在在处尽。是处安隐。是名随尽观。观弃舍亦念息入出。诸染爱烦恼身心五阴诸有为法弃舍。是第一安隐。如是观是名随法意止观。是名十六分。</p><p>第五治等分法门</p><p>第五法门治等分行。及重罪人求索佛。如是人等当教一心念佛三昧。念佛三昧有三种人或初习行。或已习行。或久习行。若初习行人。将至佛像所。或教令自往谛观佛像相好。相相明了。一心取持还至静处。心眼观佛像。令意不转系念在像不令他念。他念摄之令常在像。若心不住。师当教言。汝当责心。由汝受罪不可称计。无际生死种种苦恼无不更受。若在地狱。吞饮洋铜食烧铁丸。若在畜生。食粪啖草。若在饿鬼受饥饿苦。若在人中贫穷困厄。若在天上失欲忧恼。常随汝故令我受此种种身恼心恼无量苦恼。今当制汝。汝当随我。我今系汝一处。我终不复为汝所困更受苦毒也。汝常困我。我今要当以事困汝。如是不已心不散乱。是时便得心眼见佛像相光明。如眼所见无有异也。如是心住。是名初习行者思惟。是时当更念言。是谁像相。则是过去释迦牟尼佛像相。如我今见佛形像。像亦不来我亦不往。如是心想见过去佛。初降神时震动天地。有三十二相大人相。一者足下安平立。二者足下千辐轮。三者指长好。四者足跟广。五者手足指合缦网。六者足趺高平好。七者伊尼延鹿[跳-兆+專]。八者平住手过膝。九者阴马藏相。十者尼俱卢陀身。十一者一一孔一一毛生。十二者毛生上向而右旋。十三者身色胜上金。十四者身光面一丈。十五者皮薄好。十六者七处满。十七者两腋下平好。十八者上身如师子。十九者身大好端直。二十者肩圆好。二十一者四十齿。二十二者齿白齐密等而根深。二十三者四牙白而大。二十四者颊方如师子。二十五者味中得上味。二十六者舌大广长而薄。二十七者<a href=\"/remen/fanyin.html\" class=\"keylink\" target=\"_blank\">梵音</a>深远。二十八者迦兰频伽声。二十九者眼绀青色。三十者眼睫如牛王。三十一者顶发肉骨成。三十二者眉间白毛长好右旋。复次八十种小相。一者无见顶。二者鼻直高好孔不现。三者眉如初生月绀琉璃色。四者耳好。五者身如那罗延。六者骨际如钩锁。七者身一时回如象王。八者行时足去地四寸而印文现。九者爪如赤铜色薄而润泽。十者膝圆好。十一者身净洁。十二者身柔软。十三者身不曲。十四者指长圆纤十五者指纹如画杂色庄严。十六者脉深不现。十七者踝深不现。十八者身润光泽。十九者身自持不委陀。二十者身满足(三月受胎二月生)。二十一者容仪备足。二十二者住处安(如牛王立不动)。二十三者威振一切。二十四者一切乐观。二十五者面不长。二十六者正容貌不挠色。二十七者唇如频婆果色。二十八者面<a href=\"/remen/yuanman.html\" class=\"keylink\" target=\"_blank\">圆满</a>。二十九者响声深。三十者脐圆深不出。三十一者毛处处右旋。三十二者手足满。三十三者手足如意(旧言内外握者是)。三十四者手足文明直。三十五者手文长。三十六者手文不断。三十七者一切恶心众生见者皆得和悦色。三十八者面广姝。三十九者面如月。四十者众生见者不怖不惧。四十一者毛孔出香风。四十二者口出香气众生遇者乐法七日。四十三者仪容如师子。四十四者进止如象王。四十五者行法如鹅王。四十六者头如磨陀罗果(此果不圆不长)。四十七者声分满足(声有六十种分佛皆具足)。四十八者牙利。四十九者(无汉名故不得出也)。五十者舌大而赤。五十一者舌薄。五十二者毛纯红色色净洁。五十三者广长眼。五十四者孔门满(九孔门相具足满)。五十五者手足赤白如莲华色。五十六者腹不见不出。五十七者不凸腹。五十八者不动身。五十九者身重。六十者大身。六十一者身长。六十二者手足满净。六十三者四边遍大光光明自照而行。六十四者等视众生。六十五者不着<a href=\"/remen/jiaohua.html\" class=\"keylink\" target=\"_blank\">教化</a>不贪弟子。六十六者随众声满不减不过。六十七者随众音声而为<a href=\"/remen/shuofa.html\" class=\"keylink\" target=\"_blank\">说法</a>。六十八者语言无碍。六十九者次第相续说法。七十者一切众生目不能谛视相知尽。七十一者视无厌足。七十二者发长好。七十三者发好。七十四者发不乱。七十五者发不破。七十六者发柔软。七十七者发青毗琉璃色。七十八者发绞上。七十九者发不稀。八十者胸有德字手足有吉字。光明彻照无量世界。初生行七步发口演要言。出家勤苦行<a href=\"/remen/puti.html\" class=\"keylink\" target=\"_blank\">菩提</a>树下降伏魔军。后夜初明成等正觉。光相分明远照十方靡不周遍诸天空中弦歌供养散华雨香。一切众生咸敬无量。独步三界还顾转身如象王回。观视道树初转法轮。天人得悟以道自<a href=\"/remen/zhengde.html\" class=\"keylink\" target=\"_blank\">证得</a>至涅槃。<a href=\"/remen/foshen.html\" class=\"keylink\" target=\"_blank\">佛身</a>如是感发无量。专心念佛不令外念。外念诸缘摄之令还。如是不乱。是时便得见一佛二佛乃至十方无量世界诸佛色身。以心想故皆得见之。既得见佛又闻说法言。或自请问。佛为说法解诸疑网。既得佛念。当复念佛功德法身。无量大慧。无崖底智。不可计德。多陀阿伽度(多陀秦言如阿伽度言解亦言实语又言诸余<a href=\"/remen/shengren.html\" class=\"keylink\" target=\"_blank\">圣人</a>安隐道来佛如是来复次更不来后有中也)阿犁(鲁迷反)呵(阿犁秦言贼呵言杀佛以忍辱为铠精进为坚牢禅定为弓<a href=\"/remen/zhihui.html\" class=\"keylink\" target=\"_blank\">智慧</a>为箭杀憍慢等贼故名杀贼)三藐(无灼反)三<a href=\"/remen/fotuo.html\" class=\"keylink\" target=\"_blank\">佛陀</a>(三藐秦言真实三佛陀言一切觉觉苦因习涅槃因道正解见四实不可转了尽无余故言真实觉一切)鞞伽(除夜反)遮罗那(鞞伽秦言明遮罗那言善行明三明也行清净之行以之独成无师大觉故言明善行也)三般那(秦言满成)宿伽陀(秦言善解亦名善自得又言善说无患)路伽惫(皮拜反路加秦言智智者知世因知尽道故名世智世智知世也)阿耨多罗(秦言无上善法圣智示导一切大德无量梵魔众圣莫有及者何况能过佛尊德大故言无上)富楼沙昙藐(富楼沙秦言大丈夫昙藐言可言可化丈夫调御师佛以大慈大悲大智故有时软美语有时苦切语或以亲教以此调御令不失道故名佛为可化丈夫调御师法也)舍(赊音)多(都饿反)提婆魔[少/兔]舍喃(奴甘反秦言天人师尽能解脱一切人烦恼<a href=\"/remen/changzhu.html\" class=\"keylink\" target=\"_blank\">常住</a>不退上法)佛婆伽婆(过去未来现在行不行知行尽不尽一切诸法菩提树下一切了了知故名佛婆伽婆言有大名声复次婆名女根婆名吐永弃女根故女根吐也)</p><p>尔时复念二佛神德三四五佛乃至无量尽<a href=\"/remen/xukong.html\" class=\"keylink\" target=\"_blank\">虚空</a>界皆悉如是。复还见一佛。能见一佛作十方佛。能见十方佛作一佛。能令一色作金银水精毗琉璃色。随人意乐悉令见之。尔时惟观二事。虚空佛身及佛功德。更无异念。心得自在意不驰散。是时得成念佛三昧。若心驰散念在五尘。若在六觉者。当自勖勉克励其心强制伏之。如是思惟人身难得佛法难遇。故曰众明日为最。诸智佛为最。所以者何。佛兴大悲常为一切故。头目髓脑救济众生。何可放心不专念佛而孤负重恩。若佛不出世。则无人道天道涅槃之道。若人香华供养。以骨肉血髓起塔供养。未若行人以法供养得至涅槃。虽然犹负佛恩。设当念佛空无所获。犹应勤心专念不忘以报佛恩。何况念佛得诸三昧智慧<a href=\"/remen/chengfo.html\" class=\"keylink\" target=\"_blank\">成佛</a>。而不专念。是故行者。常当专心令意不散。既得见佛请质所疑。是名念佛三昧除灭等分及余重罪。</p><p>坐禅三昧法门经 卷下</p><p>尔时行者虽得一心<a href=\"/remen/dingli.html\" class=\"keylink\" target=\"_blank\">定力</a>未成。犹为欲界烦恼所乱。当作方便进学初禅呵弃爱欲。云何呵弃。观欲界过欲为不净种种不善。当念初禅安隐快乐。观欲云何。知欲无常功德怨家。如幻如化空无所得。念之未得痴心已乱。何况已得淫欲缠覆。天上乐处犹不常安。何况人中。人心着欲无有厌足。如火得薪如海吞流。如顶生王虽雨七宝王四天下。帝释分座犹不如足。如那睺沙。姓也。转金轮王为欲所逼堕蟒蛇中。又如仙人食果衣草隐居深山被发求道。犹复不免欲贼所坏。欲乐甚少怨毒甚多。着欲之人恶友相近善人疏远欲为毒酒愚惑醉死。欲为欺诳走使愚人。疲苦万端不得自在。唯有离欲身心安隐快乐无极。欲无所得如狗咬枯骨。求欲勤劳极苦乃得。得之甚难失之甚易。如假借须臾势不得久。如梦所见恍惚即灭。欲之为患。求之既苦得之亦苦。多得多苦。如火得薪多益多炽。欲如搏肉众鸟竞逐。以要言之。如蛾赴火如鱼吞钩。如鹿逐声如渴饮碱水。一切众生为欲致患无苦不至。是故当知。欲为毒害。当求初禅灭断欲火。行者一心精勤信乐。令心增进意不散乱。观欲心厌除结恼尽。得初禅定离欲盛火得清凉定。如热得荫如贫得富。是时便得初禅喜觉。思惟禅中种种功德。观分别好丑便得一心。</p><p>问曰。<a href=\"/remen/xiuxing.html\" class=\"keylink\" target=\"_blank\">修行</a>禅人得一心相。云何可知。答曰。面色悦泽徐行靖正不失一心目不着色。神德定力不贪名利击破憍慢其性柔软不怀毒害无复悭嫉。直<a href=\"/remen/xinxing1.html\" class=\"keylink\" target=\"_blank\">信心</a>净论议不诤。身无欺诳易可与语。柔软惭愧心常在法。勤修精进持戒完具。诵经正忆念随法行。意常喜悦嗔处不嗔四供养中不净不受。净施则受知量止足。寤起轻利能行二施忍辱除邪。论议不自满言语鲜少。谦恪恭敬上中下座。善师善知识常亲近随顺。饮食知节不着欲味。乐独静处若苦若乐心忍不动。无怨无竞不喜斗讼。如是等种种相得知一心相。此觉观二事乱禅定心。如水澄静波荡则浊。行者如是内已一心觉观所恼。如极得息如睡得安。是时次第无觉无观生清净定。内净喜乐得入二禅。心静默然本所不得。今得此喜。是时心观以喜为患。如上觉观行无喜法。乃离喜地得贤圣所说乐。一心谛知念护得入三禅。已弃喜故谛知忆念乐护。圣人言乐护。余人难舍乐中第一。过此以往无复乐也。是故一切圣人。于一切净地中。说慈为第一乐。乐则是患。所以者何。第一禅中心不动转。以无事故有动则有转。有转则有苦。是故三禅以乐为患。复以善妙舍此苦乐。先弃忧喜除苦乐意。护念清净得入第四禅。不苦不乐护清净念一心。是故佛言。护最清净第一名第四禅。以第三禅乐动故名之为苦。是故四禅除灭苦乐名不动处。渐观空处破内外色想。灭有对想。不念种种色想。观无量空处。常观色过。念空处定上妙功德。习念是法逮得空处。念无量识处观空处过。念无量识处功德。习念是法逮得识处。念无所有处观识处过。念无所有处功德。习念是法便得无所有处。念非有想非无想处。若一切想其患甚多。若病若疮若无想是愚痴处。是故非有想非无想。是第一安隐善处。观无所有处过。念非有想非无想功德。习念是法便得非有想非无想处。或有行者。先从初地乃至上地。复于上地习行慈心。先自得乐破嗔恚毒。次及十方无量众生。是时便得慈心三昧。悲心怜愍众生之苦。能破众恼。广及无量众生。是时便得悲心三昧。能破不悦。令无量众生皆得喜悦。是时便得喜心三昧。能破苦乐。直观十方无量众生。是时便得护心三昧。二禅亦复如是。三禅四禅除喜。次学五通。身能飞行变化自在。行者一心欲定精进定一心定慧定。一心观身常作轻想欲成飞行。若大若小(以欲定过为大以欲定灭为小)。此二俱患精进翘勤。常能一心思惟轻观。如能浮人心力强故而不沉没。亦如猿猴从高上堕。心力强故身无痛患。此亦如是。欲力精进力一心力慧力令其广大。而身更小便能运身。</p><p>复次观身空界。常习此观。欲力精进力一心力慧力极为广大。便能举身。如大风力致重达远。此亦如是。初当自试。离地一尺二尺。渐至一丈还来本处。如鸟子学飞小儿学行。思惟自审知心力大必能至远。学观四大。除却地大但观三大。心念不散便得自在。身无挂碍如鸟飞行。当复学习。远作近想是故近灭远出。复能变化诸物。如观木地种除却余种。此木便变为地。所以者何。木有地种分故。水火风空金银宝物悉皆如是。何以故。木有诸种分故。是初神通根本。四禅有十四变化心。初禅二果。一者初禅。二者欲界。二禅三果。一者二禅。二者初禅。三者欲界。三禅四果。一者三禅。二者二禅。三者初禅。四者欲界。四禅五果。一者四禅。二者三禅。三者二禅。四者初禅。五者欲界。余通如摩诃衍论中说。<a href=\"/remen/shizun.html\" class=\"keylink\" target=\"_blank\">世尊</a>弟子习学五法门志求涅槃。有二种人。或好定多以快乐故。或好智多畏苦患故。定多者先学禅法后学涅槃。智多者直趣涅槃。直趣涅槃者未断烦恼亦未得禅。专心不散直求涅槃越爱等诸烦恼。是名涅槃。身实无常苦不净<a href=\"/remen/wuwo.html\" class=\"keylink\" target=\"_blank\">无我</a>。以身颠倒故常乐我净。以是故事事爱着其身。是则底下众生。行者欲破颠倒故。当习四念止观。观身种种多诸苦患。从因缘生故无常种种恼故苦。身有三十六物故不净。以不得自在故无我。习如是观。观内身观外身观内外身。习如是观。是谓身念止。身实相如是。何故于此而起颠倒爱着此身。谛思惟念身边乐痛。以爱乐痛故着此身。当观乐痛实不可得。云何不得因衣食故致乐。乐过则苦生。非实乐故。如患疮苦以药涂治痛止为乐。以大苦故谓小苦为乐。非实乐也。复次以故苦为苦。新苦为乐。如担重易肩而以新重为乐。非实常乐也。如火性热无暂冷时。若是实乐不应有不乐。或曰。外事是乐因缘不必是乐。或时乐因或时苦因。若使心法与爱相应尔时是乐。与恚相应尔时是苦。与痴相应不苦不乐。以此推之。可知有乐无乐。答曰。无也。淫欲不应是乐。何以故。若淫欲在内。不应外求女色。外求女色当知淫苦。若淫是乐不应时时弃。若弃不应是乐。于大苦中以小苦为乐也。如人应死全命受鞭。以是为乐。欲心炽盛以欲为乐。老时厌欲知欲非乐。若实乐相不应生厌。如是种种因缘欲乐相实不可得。乐失则苦。佛言。乐痛应观苦。苦痛应观乐。如箭在体。不苦不乐应观生灭无常。是谓痛念止。当知心受苦乐受不苦不乐。云何心。是心无常从因缘生故。生灭不住相似生故。但颠倒故谓是为一。本无今有已有还无。是故无常。观知心空云何为空。从因缘生有眼有色可见忆念。欲见如是等和合眼识生。如日爱珠。有日有珠。有干草牛屎众缘和合于是火生。一一推求火不可得。缘合有火。眼识亦尔。不住眼中亦非色中住。不两中间住。无有住处亦复不无。是故佛言。如幻如化现在心观过去心。或苦或乐或不苦不乐。心各各异各各灭。有欲心无欲心亦如是。各各异各各灭。观内心观外心观内外心亦如是。是名心念止。复次观心为属谁。观想思惟念欲等诸心相应法不相应法。谛观其主主不可得。何以故。从因缘生故无常。无常故苦。苦故不自在。不自在故无主。无主故空。前别观身痛心法不可得。今更总观四念止中主不可得。离此处求亦不可得。若常不可得。无常亦不可得。若常应当常苦常乐亦不应忘。若常有神者。无杀恼罪亦无涅槃。若身是神。无常身灭神亦应灭。亦无后世亦无罪福。如是遍观无主。诸法皆空不自在。因缘合故生。因缘坏故灭。如是缘合法是名法念止。若行者得法念止。厌世间空老病死法都无少许常乐我净。我于此空法复何所求。应当入涅槃最善法中住。建精进力得深舍摩陀故(深舍摩陀者住心一处名也此土无是名)。是时得深舍摩陀。住第四法念止中。观诸法相皆苦无乐。无乐是实余者<a href=\"/remen/wangyu.html\" class=\"keylink\" target=\"_blank\">妄语</a>。苦因爱等诸烦恼及业。是非天非时非尘等种种妄语中生。是烦恼及业出生此苦。是苦入涅槃时一切灭尽。非色<a href=\"/remen/wusejie.html\" class=\"keylink\" target=\"_blank\">无色界</a>及世界始世界始(外道谓一切有法之初色为世界始外道谓涅槃也以此有始能化作万物即名造化也)等种种妄语能灭此苦。<a href=\"/remen/zhengjian.html\" class=\"keylink\" target=\"_blank\">正见</a>等八直是涅槃道。非余外道苦行种种空持戒空禅定空智慧。何以故。佛法中<a href=\"/remen/jiedinghui.html\" class=\"keylink\" target=\"_blank\">戒定慧</a>三法合行能入涅槃。譬如人立平地持好弓箭能射杀怨贼。三法合行亦如是。戒为平地。禅定为快弓。智慧为利箭。三事备足能杀烦恼贼。以是故外道辈不得涅槃。行者是时作四法缘观缘如射博。观苦四种。因缘生故无常。身心恼故苦。无一可得故空。无作无受故无我。观习四种。烦恼有漏业和合故集。相似果生故因。是中得一切行故生。非相似果相续故缘。观尽四种。一切烦恼覆故闭。除烦恼火故灭一切法中第一故妙。世间过去故出。观道四种。能到涅槃故道。不颠倒故正。一切圣人去处故迹。得脱世愁恼故离。如是观者得无漏相似法。名为暖法。云何名暖。常勤精进故名暖法。诸烦恼薪无漏智火。烧火欲出初相名为暖法。譬如钻火初钻烟出。是名暖。是为涅槃道初相。<a href=\"/remen/fodizi.html\" class=\"keylink\" target=\"_blank\">佛弟子</a>中有二种人。一者多好一心求禅定。是人有漏道。二者多除爱着好实智慧。是人直趣涅槃入暖法中。有暖相者深得一心。实法镜到无漏界边(镜中像似面界边非中故以为喻)。行者是时大得安隐。自念。我定当得涅槃。见此道故。如人穿井得至湿泥。知当得水不久。如人击贼贼已退散。自知得胜意中安隐。如人怖死。人欲知活不。当先试之以杖打身。若隐胗脉起者。知是有暖必可得活。亦如听法人思惟喜悦心着是时心热。行者如是有暖法故名为有暖。亦名能得涅槃分善根。是善根法有十六行<a href=\"/remen/sidi.html\" class=\"keylink\" target=\"_blank\">四谛</a>缘。六地中一智慧一切无漏法基。野人能行安隐(于无漏疏故名为野人案梵本尔先言凡夫人非)。是名有暖法。增进转上更名顶法。如乳变为酪。是人观法实相。我当得苦脱。心爱是法是为真法能除种种苦患及老病死。是时思惟此法谁说。是佛世尊。从是得佛宝中信心清净大欢喜悦。若无此法一切烦恼谁当能遮。我当云何得实智慧少许明。从是得法宝中信心清净大欢喜悦。若我不得佛弟子辈好伴。云何当得实智慧少许明。从是得僧宝中信心清净大欢喜悦。是<a href=\"/remen/sanbao.html\" class=\"keylink\" target=\"_blank\">三宝</a>中得一心清净合实智慧。是顶善根。亦名顶法。亦名能得涅槃分善根。如波罗延经中说。</p><p>佛宝法僧宝谁有少信净</p><p>是名顶善根汝曹一心持</p><p>云何为少信。于佛菩萨辟支佛阿罗汉边为少。于野人边为多。复次此可破可失是故名少。如法句说。</p><p>芭蕉生实死竹生实亦然</p><p>骡有子则死小人得养死</p><p>破失非利故小人得名誉</p><p>白净分失尽乃至顶法堕</p><p>复次未断诸结使。未得无漏无量慧心。以是故名少。复次勤精进一心入涅槃道中。更了了观五阴四谛十六行。是时心不缩不悔不退。爱乐入忍是名忍善根。忍何等。随四谛行是名为忍。是善根三种上中下三时。云何名忍。观五阴无常苦空无我。心忍不退是名忍。复次观诸世间尽苦空无有乐。是苦因习爱等诸烦恼。是习智缘尽是名上法更无有上。八直道能令行人得至涅槃更无有上。如是信心不悔不疑忍是名忍。是中更有忍。种种结使种种烦恼疑悔。来入心中不能令破。譬如石山种种<a href=\"/remen/fengshui.html\" class=\"keylink\" target=\"_blank\">风水</a>不能漂动。是故名忍。是事得名真好野人。如佛说法句中。</p><p>世界正见上谁有得多者</p><p>乃至千万岁终不堕恶道</p><p>是世间正见是名为忍善根。是人多增进一心极厌世界行。欲了了四谛相作证趣涅槃。如是一心中是名世间第一法。一时住四行无常苦空无我。观一谛苦法忍共缘故。何以故观欲界五受阴无常苦空无我。是中心忍入慧。亦是相应心心数法。是名苦法忍。身业口业及心不相应诸行。现在未来世一切无漏法初门。是名苦法忍(法无漏法忍信受也)。次第生苦法智苦法忍断结使苦法智作证。譬如一人刈一人束。亦如利刀斫竹得风即偃。忍智功夫故。是事得办欲界系见苦断十结得得尔时异等智得无漏智未得无漏慧得是时成就一智(等智未来成就)。第二心中成就法智苦智等智。过第三心第四心。成就四智苦智法智比智等智。习尽道法智中。一一智增。离欲人知他心智成就增。苦比忍苦比智断十八结。是四心苦谛能得。习法忍习法智断欲界系七结。习比忍习比智断色无色界系十三结。尽法忍尽法智断欲界系七结。尽比忍尽比智断色。无色界系十二结。道法忍道法智断欲界系八结。道比忍道比智断色无色界系十四结。道比智是名须陀般那(下子上子)。实知诸法相。是十六心能十五心中利根名随法行。钝根名随信行。是二人未离欲。名初果向先未断结得十六心。名须陀般那。若先断六品结得十六心。名息忌陀伽迷(秦言一来)。若先断九品结得十六心。名阿那迦迷(秦言不来)。先未离欲断八十八结故。名须陀般那。复次无漏果善根得。得故名须陀般那。利根名见得。钝根名信爱。思惟结未断。余残七世生。若思惟结三种断。名家家三世生。圣道八分三十七品名流流向涅槃。随是流行故名须陀般那。是为佛初功德子恶道得脱。三结断三毒薄。名息忌陀伽迷。复次欲界结九种(上上上中上下中上中中中下下上下中下下)。见谛断思惟断。若凡夫人。先以有漏道断欲界系六种结入见谛道。十六心中得名息忌陀伽迷。若八种断入见谛道。第十六心中一种名息忌陀伽迷果向呵那伽迷。若佛弟子得须陀般那。单断三结欲得息忌陀伽迷。是思惟断欲界系九种结六种断。是名息忌陀伽迷八种断。是名一种息忌陀伽迷果向阿那伽迷。若凡夫人先断欲界系九种结入见谛道。第十六心中名阿那伽迷。若得息忌陀伽迷进。断三种思惟结。第九解脱道名阿那伽迷。阿那伽迷有九种。今世必入涅槃阿那伽迷。中阴入涅槃阿那伽迷。生已入涅槃阿那伽迷。勤求入涅槃阿那伽迷。不勤求入涅槃阿那伽迷。上行入涅槃阿那伽迷。至阿迦尼吒入涅槃阿那伽迷。到无色定入涅槃阿那伽迷。身证阿那伽迷。行向阿罗汉阿那伽迷。色无色界九种结。以第九无碍道金刚三昧破一切结。第九解脱道尽智修一切善根。是名阿罗汉果。是阿罗汉有九种。退法不退法死法守法住法必知法不坏法慧脱共脱濡智濡进。行五种法退是名退法。利智利进行五种法不退。是名不退法。濡智濡进利厌思惟<a href=\"/remen/zisha.html\" class=\"keylink\" target=\"_blank\">自杀</a>身。是名死法。濡智大进自护身。是名守法。中智中进不增不减处中而住。是名住法。少利智勤精进能得不坏心解脱。是名必知法。利智大进初得不坏心解脱。是名不坏法。不能入诸禅未到地中诸漏尽。是名慧解脱。得诸禅亦得灭禅诸漏尽。是名共解脱。有阿罗汉。一切有为法常厌满足。更不求功德。待时入涅槃。有阿罗汉。求四禅四无色定四等心。八解脱八胜处十一切入九次第六神通。愿智阿兰若那三昧(秦言无诤阿兰若言无事或言空寂旧言须菩提常行空寂行非也自是无诤行耳无诤者将护众生不令起诤于我耳起诤如<a href=\"/remen/sheli.html\" class=\"keylink\" target=\"_blank\">舍利</a>弗目连夜入陶屋中宿致拘迦离起诤者是也)。超越三昧熏禅三解脱门及放舍(放舍者三脱门空无愿<a href=\"/remen/wuxiang.html\" class=\"keylink\" target=\"_blank\">无相</a>空无愿无相即十二门念反著者也)。更作利智勤精进。入如是诸禅功德。是名得不退法不坏法。若佛不出世无佛法无弟子时。是时离欲人辟支佛出。辟支佛有三种。上中下下者本得须陀般那若息忌陀伽迷。是须陀般那于第七世生人中。是时无佛法不得作弟子。复不应八世生。是时作辟支佛。若息忌陀伽迷二世生。是时无佛法不得作弟子。复不应三世生。是时作辟支佛。有人愿作辟支佛。种辟支佛善根时。无佛法善根熟。尔时厌世出家得道名辟支佛。是名中辟支佛。有人求佛道。智力进力少以因缘退(如舍利弗是也)。是时佛不出世无佛法亦无弟子。而善根行熟作辟支佛。有相好若少若多。厌世出家得道是名上辟支佛。于诸法中智慧浅入名阿罗汉。中入名辟支佛。深入名佛。如遥见树不能分别枝。小近能分别枝。不能分别华叶。到树下尽能分别知树枝叶华实。声闻能知一切诸行无常一切诸法无主唯涅槃善安隐。声闻能如是观。不能分别深入深知辟支佛少能分别。亦不能深入深知。佛知诸法分别究畅。深入深知也。如波罗奈国王。夏暑热时处高楼上坐七宝床。令青衣磨牛头栴檀香涂身。青衣臂多着钏。摩王身时钏声满耳。王甚患之。教次第令脱。钏少声微。唯独一钏寂然无声。王时悟曰。国家臣民宫人婇女。多事多恼亦复如是。即时离欲独处思惟得辟支佛。须发自落着自然衣。从楼阁去。以己神足力出家入山。如是因缘中品辟支佛也。</p><p>若行者求佛道。入禅先当系心专念十方三世诸佛生身。莫念地水火风山树草木。天地之中有形之类及诸余法一切莫念。但念诸佛生身处在虚空。譬如大海清水中央金山王须弥。如夜闇中然大火如大施祠中七宝幢。佛身如是。有三十二相八十种好。常出无量清净光明于虚空相青色中。常念佛身相如是。行者便得十方三世诸佛悉在心目前一切悉见三昧。若心余处缘还摄令住念在佛身。是时便见东方三百千万千万亿种无量诸佛。如是南方西方北方四维上下。随所念方见一切佛。如人夜观星宿。百千无量种星宿悉见。菩萨得是三昧。除<a href=\"/remen/wuliangjie.html\" class=\"keylink\" target=\"_blank\">无量劫</a>厚罪令薄。薄者令灭。得是三昧已。当念佛种种无量功德一切智一切解一切见一切德。得大慈大悲自在。自初出无明[穀-禾+卵]四<a href=\"/remen/wuwei.html\" class=\"keylink\" target=\"_blank\">无畏</a>五眼十力十八不共法。能除无量苦救老死畏。与常乐涅槃。佛有如是等种种无量功德。作是念已自发愿言。我何时当得佛身佛功德巍巍如是。复作大誓。过去一切福。现在一切福。尽持求佛道不用余报。复作是念。一切众生甚可怜愍。诸佛身功德巍巍如是。众生云何更求余业而不求佛。譬如贵家盲子堕大深坑饥穷困苦食粪食泥。父甚愍之。为求方便。拯之于深坑。食之以上馔。行者念言。佛二种身功德<a href=\"/remen/ganlu.html\" class=\"keylink\" target=\"_blank\">甘露</a>如是。而诸众生堕生死深坑食诸不净。以大悲心我当拯济一切众生。令得佛道度生死岸。以佛种种功德法味悉令饱满。一切佛法愿悉得之。闻诵持问观行得果为作阶梯。立大要誓被三愿铠。外破魔众内击结贼。直入不回。如是三愿。比无量诸愿愿皆住之。为度众生得佛道故。如是念如是愿。是为菩萨念佛三昧。</p><p>行<a href=\"/remen/pusadao.html\" class=\"keylink\" target=\"_blank\">菩萨道</a>者于三毒中若淫欲偏多。先自观身。骨肉皮肤筋脉流血。肝肺肠胃屎尿涕唾。三十六物九想不净。专心<a href=\"/remen/neiguan.html\" class=\"keylink\" target=\"_blank\">内观</a>不令外念。外念诸缘摄之令还。如人执烛入杂谷仓。种种分别豆麦黍粟无不识知。复次观身六分。坚为地分。湿为水分。热为火分。动为风分。孔为空分。知为识分。亦如屠牛分为六分。身首四支各自异处。身有九孔常流不净革囊盛屎。常作是观不令外念。外念诸缘摄之令还。若得一心。意生厌患求离此身。欲令速灭早入涅槃。是时当发大慈大悲。以大功德拔济众生兴前三愿。以诸众生不知不净起诸罪垢。我当拔置于甘露地。复次欲界众生乐着不净如狗食粪。我当度脱至清净道。复次我当学求诸法实相。不有常不无常。非净非不净。我当云何着此不净。观不净智从因缘生。如我法者当求实相。云何厌患身中不净而取涅槃。当如大象度驶流水穷尽源底。得实法相灭入涅槃。岂可如猕猴诸兔畏怖驶流趣自度身。我今当学如菩萨法。行不净观除却淫欲。广化众生令离欲患。不为不净观所厌没。复次既观不净则厌生死。当观净门系心三处。鼻端眉间额上。当于是中开一寸皮净除血肉。系心白骨不令外念。外念诸缘摄之令还。着三缘中恒与心斗。如二人相扑。行者若胜心。则不如制之令住。是名一心。若以厌患起大悲心愍念众生。为此空骨远离涅槃入三恶道。我当勤力作诸功德教化众生令解身相空。骨以皮覆实聚不净。为众生故。徐当分别此诸法相。有少净想心生爱着。不净想多心生厌患。有出法相故生实法。诸法实相中无净无不净。亦无闭亦无出观诸法等。不可坏不可动。是名诸法实相(出遇罗汉法也)。行菩萨道者。若嗔恚偏多当行慈心。念东方众生。慈心清净无怨无恚广大无量。见诸众生悉在目前。南西北方四维上下亦复如是。制心行慈不令外念。外念异缘</p></div>"
}]