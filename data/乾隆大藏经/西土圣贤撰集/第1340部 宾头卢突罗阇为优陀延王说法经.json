[{
    "title": "第1340部 宾头卢突罗阇为优陀延王说法经",
    "author": "求那跋陀罗 译",
    "html": "<div class=\"B1_text\"><p>宾头卢突罗阇为优陀延王<a href=\"/remen/shuofa.html\" class=\"keylink\" target=\"_blank\">说法</a>经</p><p>欲乐味甚少。忧苦患甚多。是以智者。应修方便。速离众欲。勤行净行。我昔曾闻。千福王子。名优陀延。绍父王位。住拘舍弥城。其城殊妙。宽博严净。晃烂宫观。映饰绮丽。窗牖通疏。交络珠网。楼观千万。庄挍此城。街巷相当。阡陌齐整。市肆充盈。多诸珍宝。其城周匝。有好林苑。树木翠蔚。花果茂盛。泉流清洁。生众莲华。青黄赤白。文色相映。鸿雁鸳鸯。孔雀鹦鹉。迦陵频伽。命命之鸟。其声相和。犹如乐音。壮丽之盛。如奇罗娑山王。崇岩峻岳。而自<a href=\"/remen/zhuangyan.html\" class=\"keylink\" target=\"_blank\">庄严</a>。又像帝释所居喜见之城。优陀延王。形貌端正。威相具足。聪明黠慧。武勇绝伦。才伎兼备。靡所不知。善能咒象。令诸山象。咸来赴集。又能控御。皆令调顺。又善弹琴。和雅中节。宫商相应。鸟兽率舞。合众香丸。用降怨敌。香气所及。尽来归顺。善能刻画。曲得相貌。其所图像。真形无异。六十二艺。悉皆备具。衣服饮食。不尚丰奢。矜穷敬老。存恤民庶。<a href=\"/remen/zhengfa.html\" class=\"keylink\" target=\"_blank\">正法</a>治国。日夕忘倦。礼仪法律。一依古典。如昔哲王。什奢之等。国富民殷。库藏盈溢。福德之人。集生其国。受王风化。咸皆修善。博通经学。明解诸论。<a href=\"/remen/shijian.html\" class=\"keylink\" target=\"_blank\">世间</a>典籍。无不综练。勇健雄武。如罗摩延阿纯之等。由王先身辟支佛所种诸善根。获报如是。王之威德。邻国畏伏。道化光被。声闻天下。时辅相子。名宾头卢突罗阇。姿容丰美。世所希有。聪明<a href=\"/remen/zhihui.html\" class=\"keylink\" target=\"_blank\">智慧</a>。博闻广识。仁慈泛爱。志存济苦。劝化国民。尽修十善。信乐<a href=\"/remen/sanbao.html\" class=\"keylink\" target=\"_blank\">三宝</a>。<a href=\"/remen/chujia.html\" class=\"keylink\" target=\"_blank\">出家</a>学道。得具足果。游行<a href=\"/remen/jiaohua.html\" class=\"keylink\" target=\"_blank\">教化</a>。还拘舍弥城。欲度亲党。遍行乞食。乞食已讫。于林树下。结跏趺坐。思惟入定。时有一人。识宾头卢。来白王言。昔辅相子。宾头卢者。今近在此林中树下。王闻<a href=\"/remen/huanxi.html\" class=\"keylink\" target=\"_blank\">欢喜</a>。心怀敬仰。便敕严驾。将诸宫人眷属仆从。诣尊者所。问讯既竟。命王就坐。王即思惟。所有疑事。今当问之。而作是言。宾头卢。今我与尔。少小知旧。汝之祖先。世为辅相。聪明智达。常为国师。今既相造欲问疑事。非相恼触。为我说不。尊者答言。恣尔所问。我当为王分别解说。王以偈问曰。</p><p>一切世人贪着五欲纵情放逸</p><p>以自娱乐如汝今者独处空闲</p><p>舍离恩爱有何荣乐</p><p>尊者答言。我观<a href=\"/remen/yinyuan1.html\" class=\"keylink\" target=\"_blank\">因缘</a>。皆悉<a href=\"/remen/wuchang.html\" class=\"keylink\" target=\"_blank\">无常</a>。是故出家。以割<a href=\"/remen/qingai.html\" class=\"keylink\" target=\"_blank\">情爱</a>。乐于林薮。犹如野鹿。专心勤修。永断<a href=\"/remen/fannao.html\" class=\"keylink\" target=\"_blank\">烦恼</a>。以智慧斧。破爱树枝。心无恋着。毒果消灭。诸结驶流<a href=\"/remen/shengsi.html\" class=\"keylink\" target=\"_blank\">生死</a>瀑河。我已得渡。更无忧患。譬如飞鸟得免罗网。陵虚远逝。名曰<a href=\"/remen/jietuo.html\" class=\"keylink\" target=\"_blank\">解脱</a>。王闻斯语。语宾头卢。今我势力。能伏诸国。威德晖赫。有如盛日。首戴天冠。璎珞盛服。婇女侍卫。如天帝释。汝今独处。颇羡我不。尊者答言。我无羡心。王复问言。何故于我而不愿羡。尊者答言。我于今日欲泥已干。诸有结缚。今已解脱。乃至帝释诸妙天女。尚不生羡。况汝人间鄙秽者乎。谁有智者得离魔缚。渡生死岸。得净慧眼。坏无明闇。而羡王耶。何有明眼。羡于盲者。何有强健而羡病患。何有无罪而羡狱囚。何有巨富羡于贫穷。何有高贵而羡奴仆。何有智者羡于愚痴。何有勇健羡于儜弱。王闻是已。心怀懊恼。而作是言。汝作方喻。一何苦剧我宁困劣乃如是乎。尊者答言。王无慧眼。烦恼所病。四取驶流之所漂没。失于勇健。不能精勤。如斯婴愚。不识<a href=\"/remen/zhendi.html\" class=\"keylink\" target=\"_blank\">真谛</a>。沉沦<a href=\"/remen/kuhai.html\" class=\"keylink\" target=\"_blank\">苦海</a>。是王之分。于五欲中。生希有想。如此之想。实违净行。王复问言。有何等过。而言违失。尊者答言。此五欲者。众苦之本。害于<a href=\"/remen/zhongsheng.html\" class=\"keylink\" target=\"_blank\">众生</a>。所有善根。如雹害苗。螫恼众生。甚于毒蛇。亦如炽火。能烧<a href=\"/remen/gongde.html\" class=\"keylink\" target=\"_blank\">功德</a>亦如野马。诳惑凡夫。亦如幻化。迷乱惑者。欲诈亲善。过于怨家。欲如老牛没溺污泥。欲如大网缠裹<a href=\"/remen/sanjie.html\" class=\"keylink\" target=\"_blank\">三界</a>。欲如剑道难可履践。欲能系闭杀害众生。一切过患。皆从欲起。如往古时。有婆须天。由欲因缘。为婆利阿修罗之所系缚。掷沸汤中。婆勒天坏阿修罗城墎。殄灭其民。恼触苦婆罗王种八纯提王及彼百子。悉皆诛灭。鼻多罗阿修罗。害于千眼罗摩。害十头罗刹。及数千亿罗刹之众。罗漫害因陀罗且翼叉王。摩罗支王。灭多摩罗质种族。迦帝毗王为阎摩尼<a href=\"/remen/poluomen.html\" class=\"keylink\" target=\"_blank\">婆罗门</a>所杀。毗那悉那害提头赖吒眷属班细五子。杀十八亿人。弼匿安毒多罗蹭伽王种。俱罗王种。弥絺罗檀特伽王种。是等人王。皆为欲故。更相残灭。即说偈言。</p><p>王位虽尊严代谢不暂停</p><p>轻疾如电光须臾归磨灭</p><p>王位极富逸愚者情爱乐</p><p>衰灭死时至苦剧过下贱</p><p>王者居高位名闻满四方</p><p>端正甚可爱种种自严身</p><p>譬如临死者着花鬘璎珞</p><p>余命未几时王位亦如是</p><p>王者譬如乌常怀诸恐怖</p><p>行住及坐卧乃至一切时</p><p>于其亲疏中恒有疑惧心</p><p>臣民宫妃后象马及珍宝</p><p>国土诸所有一切是王物</p><p>诸王舍命时皆弃无随者</p><p>人王及天王阿修罗王等</p><p>威力逼人民斧钺相残害</p><p>不识无常苦横增贪嫉恼</p><p>譬如妙华林金蛇睡在中</p><p>愚人谓珍宝盛里赍归家</p><p>蛇觉纵毒火焚烧其屋宅</p><p>王位如华林灾患如金蛇</p><p>愚人以为贵智者所不乐</p><p>譬如以揣肉置四衢道头</p><p>狐狼乌鹫等竞来诤食之</p><p>王位亦如是众共诤取之</p><p>鸟兽以嘴爪抓[國*瓜]共斗诤</p><p>王者以刀矛相害诤荣位</p><p>亦如彼鸟兽愚痴等无异</p><p>我宁食灰土草菜以自存</p><p>此身如痈疮会归当溃烂</p><p>云何为此故造作众恶业</p><p>如食钦婆果香味悉具足</p><p>及其果消时身体尽烂坏</p><p>王位如彼果失灭生苦恼</p><p>譬如有方土灾疫行疾病</p><p>有智诸胜人宜应速远离</p><p>若不远离者如逆风执炬</p><p>不舍必自烧如渴饮碱水</p><p>无有饱足时如十头罗刹</p><p>城郭及眷属为欲因缘故</p><p>灭坏无有余又如寄越王</p><p>兄弟有百人为欲因缘故</p><p>亦皆尽败灭日种槃赵王</p><p>及提头赖吒如是诸王等</p><p>尽为欲所灭</p><p>当知国土犹如罗网。亦如罥弶。如深淤泥。亦如洄波。又如海浪。如林被烧。亦如危岸。犹如<a href=\"/remen/diyu.html\" class=\"keylink\" target=\"_blank\">地狱</a>。何有智者。当乐贪着。如是大苦。何有智者。当生乐想。如是大王。呜呼怪哉。被欺乃尔。被诳乃尔犹如空拳诳于小儿。速疾不停。犹如幻化。五欲欺诳。亦复如是。犹如猿猴在高山顶见云弥布以为坚实。谓为是地便以身投堕百丈岩。丧其身命。一切碎灭。亦如野干见甄叔迦树。其果似肉。见落地时。便往欲食。知其非肉。更复生念。今此非肉。彼树上者。必当是肉。遂便守之。为其所困五欲诳王。亦复如是。亦如商估以伪珠诳人。五欲诳王。亦复如是。又如婴愚嗜味贪欢喜丸。人以泥团。而来诳之。谓为真实。走逐疲苦。乃得泥团。如热时焰诳渴愚夫。犹如众人前竖于幻橛。能使时众见种种事。若拔幻橛。色像即灭。犹如画匠及机关师。如狗吠井自见形影。怒眼竖毛。谓井底影欲共己斗。横生嗔忿。投井而死。大王。宜善观察。何有五欲而得常者何有王位而得久停。尊豪威势。无得住者。何有国界而不迁坏。何有珍宝而不散失。何有欲乐常恒不变。苦之封授必受衰灭。何有合会而不别离。一切五欲。体性实苦。皆从<a href=\"/remen/wangxiang.html\" class=\"keylink\" target=\"_blank\">妄想</a>而生于乐。何有诸行不似芭蕉揵闼婆城。大王云何。处生老病死衰祸恐怖逼迫之中。云何能为国土少乐生爱乐想。如林中鹿。四边火起。如鸟在笼。如鱼处网。如龟吞钩。如师子毒箭入心。如龙处咒场。如人在屋中四边火起。如处危朽华堂速疾崩坠。如好华池有水罗刹噏食于人。重说偈言。</p><p>生老病死患于中未解脱</p><p>无明爱毒箭犹未得拔出</p><p>人帝汝云何而生乐着想</p><p>如象处林中四边大火起</p><p>处此急难处云何有欢喜</p><p>大王应当知荣位须臾间</p><p>智者深观察不应于此事</p><p>而生希有想汝何故错解</p><p>实是爱奴仆而生高贵想</p><p>舍上妙财宝而生大富想</p><p>不善解方便横生智慧想</p><p>为众烦恼患横生无病想</p><p>未脱生死胎横生<a href=\"/remen/wuwei.html\" class=\"keylink\" target=\"_blank\">无畏</a>想</p><p>处十二刺林横生无刺想</p><p>欲贼劫诸根横生无贼想</p><p>大王而此身者必归败坏。尊豪荣贵。必有衰灭。财宝库藏。必有散失。大王。如佛言曰。荣位如梦。恩爱暂有。汝于五欲。生于希有难遭之想。贤德于此。岂得名为能善观察。何以故。荣位恩爱。必有别离。如众飞鸟夜栖一树。晨则四散。又如客舍夕则聚宾。明各异路。亦如乘船。异人同载。既至岸已。各自殊道。亦如驶流漂集众木。须臾之间。随流分散。犹如浮云。须臾散灭。作音乐处。男女聚集作乐已后。各自散去。宫人婇女端正美妙。无常理会。会归舍弃。譬如华树蜂集其上。花凋落尽。诸蜂远离。如花池枯涸牸象不入。如大池水鹄乐游居。及其干竭更不复近。福尽之家。荣利不近。如密云聚集。电光暂现。如风吹云。电光不现。彼不舍汝。汝必舍之。如似夏尽孔雀毛羽悉皆自落。如寒既至鸿鹄远池。如阿输伽树花叶盛时。人所爱乐及其枯悴。无有花叶。人不顾视。犹如花幢。贵者爱敬。华萎缕绝而便弃之。即说偈言。</p><p>无常不坚固如芭蕉水沫</p><p>亦如浮云散天王尊胜位</p><p>危脆亦如是人帝应当知</p><p>贪利极速驶如水澍深谷</p><p>嗜欲极轻疾动转如掉索</p><p>愚痴染为欲不觉致堕落</p><p>尊者言。大王。我今为王略说譬喻。诸有生死。着味过患。王至心听。昔日有人。行在旷路。逢大恶象。为象所逐。狂惧走突。无所依怙见一丘井。即寻树根。入井中藏。有白黑鼠。牙啮树根。此井四边。有四毒蛇。欲螫其人。而此井下。有大毒龙。傍畏四蛇。下畏毒龙。所攀之树。其根动摇。树上有蜜三渧。堕其口中。于时动树[打-丁+棠]坏蜂窠。众蜂散飞。唼螫其人。有野火起。复来烧树。大王当知。彼人苦恼。不可称计。王愁忧厌恶而言。彼人得味甚少。苦患甚多。其所味者。如牛迹水。其所苦患犹如大海。味如芥子。苦如须弥。味如萤火。苦如日月。如藕根孔比于太虚。亦如蚊子比金翅鸟。其味苦恼多少如是。尊者言。大王。旷野者。喻于生死。彼男子者。喻于凡夫。象喻无常。丘井喻于人身。树根喻人命。白黑鼠者。喻昼夜。啮树根者。喻念念灭。四毒蛇喻四大。蜜者喻五欲。众蜂喻恶觉观。野火烧者喻老。下毒龙者喻死。是故当知。欲味甚少。苦患甚多。生老病死。于一切人。皆得<a href=\"/remen/zizai.html\" class=\"keylink\" target=\"_blank\">自在</a>。世间之人。身心劳苦。无归依处。众苦所逼。轻疾如电。是可忧愁。不应爱着。大王。今我语王。言虽粗恶。实是利益。王闻是语。衣毛皆竖。悲喜交集。涕泣流泪。即起合掌。五体投地。白尊者言。我之婴愚。无有智慧。我之下贱。作斯狂言。如是狂言。听我<a href=\"/remen/chanhui.html\" class=\"keylink\" target=\"_blank\">忏悔</a>。尊者言。我于今者。以忍出家。无不忍受。我心清净。犹如秋月净无云翳。王今忏悔。愿使大王犹如天帝得见道迹。王大欢喜。与诸眷属。作礼还宫。</p></div>"
}]