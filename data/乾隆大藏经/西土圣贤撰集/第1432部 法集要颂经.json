[{
    "title": "第一卷 法集要颂经",
    "author": "尊者法救集",
    "html": "<div class=\"B1_text\"><p>第一卷 法集要颂经</p><p>有为品第一</p><p>能<a href=\"/remen/juewu.html\" class=\"keylink\" target=\"_blank\">觉悟</a><a href=\"/remen/fannao.html\" class=\"keylink\" target=\"_blank\">烦恼</a>宜发<a href=\"/remen/huanxi.html\" class=\"keylink\" target=\"_blank\">欢喜</a>心</p><p>今听我所集佛所宣法颂</p><p>如是佛<a href=\"/remen/shizun.html\" class=\"keylink\" target=\"_blank\">世尊</a>一切智中师</p><p>慈悲为有情广说真实语</p><p>一切行非常皆是兴衰法</p><p>夫生辄还终寂灭最安乐</p><p>如烛炽焰时掷物在暗处</p><p>不使智灯寻恒为烦恼覆</p><p>人身有形器弃散在诸方</p><p>骸骨如鸽色观斯有何乐</p><p>譬如人初夜识托住母胎</p><p>日涉多迁变逝而定不还</p><p>晨朝睹好事夜至则不现</p><p>昨所瞻视者今夕则或无</p><p>荣富焰炽盛<a href=\"/remen/wuchang.html\" class=\"keylink\" target=\"_blank\">无常</a>无时节</p><p>不拣择贵贱常被死王降</p><p>或有在胎殒或初诞亦亡</p><p>盛壮不免死老耄甘心受</p><p>若老或少年及与中年者</p><p>恒被死来侵云何不怀怖</p><p>命如果自熟常恐会零落</p><p>生已必有终谁能免斯者</p><p>譬如陶家师埏埴作坯器</p><p>诸有悉破坏人命亦如是</p><p>如人弹琴瑟具足众妙音</p><p>弦断无少声人命亦如是</p><p>如囚被系缚拘牵诣都市</p><p>动则向死路<a href=\"/remen/shouming.html\" class=\"keylink\" target=\"_blank\">寿命</a>亦如是</p><p>如河急驶流往而悉不还</p><p><a href=\"/remen/rensheng.html\" class=\"keylink\" target=\"_blank\">人生</a>亦如是逝者皆不回</p><p>诸患集成身生多众苦恼</p><p>人命亦如是为老死所伺</p><p>所造成功劳永世获安乐</p><p>如杖击急水暂开还却合</p><p>如人操杖行牧牛饮饲者</p><p>人命亦如是亦即养命去</p><p>夫人欲立德昼夜勿空过</p><p>既获得人身一心思命尽</p><p>不寐觉夜长疲倦道路长</p><p>愚迷<a href=\"/remen/shengsi.html\" class=\"keylink\" target=\"_blank\">生死</a>长希闻于妙法</p><p>有子兼有财悭惜遇散坏</p><p>愚夫不自观何恃有财子</p><p>百千非算数族姓富男女</p><p>积聚多财产无不皆衰灭</p><p>富贵非圣财恒为无常伺</p><p>犹如盲眼人不能自观察</p><p>聚集还散坏崇高必坠落</p><p>生者皆尽终有情亦如是</p><p>行恶入<a href=\"/remen/diyu.html\" class=\"keylink\" target=\"_blank\">地狱</a>修善则生天</p><p>若能修善者漏尽得<a href=\"/remen/niepan.html\" class=\"keylink\" target=\"_blank\">涅槃</a></p><p>诸佛与菩萨缘觉及声闻</p><p>尚舍有为身何况诸有情</p><p>非空非海中非入山窟间</p><p>无有地方所脱止不受死</p><p>若住现在世过去及未来</p><p>一切有为事终归于尽坏</p><p>智者能离系恒<a href=\"/remen/zhengnian.html\" class=\"keylink\" target=\"_blank\">正念</a>观察</p><p>常思无漏道是名真智者</p><p>如囚被系缚所欲无能益</p><p>亦如朽故车不久见破坏</p><p>色变为老耄恋家如在狱</p><p>不觉死来侵愚夫不能知</p><p>虽寿满百岁亦被死相随</p><p>为老病所逼患终至后际</p><p>老至苦缠身昼夜多痛恼</p><p>辛楚有千般如鱼入灰火</p><p>江河无停止驶流去不回</p><p>保惜脓漏躯虽恋不能住</p><p>四大聚集身无常讵久留</p><p>地种散坏时<a href=\"/remen/shenshi.html\" class=\"keylink\" target=\"_blank\">神识</a>空何用</p><p>此身多障恼脓漏恒疾患</p><p>愚迷贪爱着不厌求寂灭</p><p>今岁虽云在冬夏不久停</p><p>凡夫贪世乐中间不惊怖</p><p>父母与兄弟妻子并眷属</p><p>无常来牵引无能救济者</p><p>如是诸有情举动贪荣乐</p><p>无常老病侵不觉生苦恼</p><p>剃发为苾刍宜应修<a href=\"/remen/zhiguan.html\" class=\"keylink\" target=\"_blank\">止观</a></p><p>魔罗不能伺度生到<a href=\"/remen/bian.html\" class=\"keylink\" target=\"_blank\">彼岸</a></p><p>爱欲品第二</p><p>欲我知汝根意以思想生</p><p>我不思惟汝则汝欲不有</p><p>因欲生烦恼因欲生怖畏</p><p>离欲得<a href=\"/remen/jietuo.html\" class=\"keylink\" target=\"_blank\">解脱</a>无怖无烦恼</p><p>从爱生烦恼从爱生怖畏</p><p>离爱得解脱无怖无烦恼</p><p>果先甜后苦爱欲亦如斯</p><p>后受地狱苦烧煮无数劫</p><p>愚迷贪爱欲恋着于妻子</p><p>为爱染缠缚坚固难出离</p><p>贤圣示爱欲<a href=\"/remen/zhuangyan.html\" class=\"keylink\" target=\"_blank\">庄严</a>诸眷属</p><p>远离于妻子坚固能利益</p><p>贪欲难解脱离欲真<a href=\"/remen/chujia.html\" class=\"keylink\" target=\"_blank\">出家</a></p><p>不贪受快乐智者无所欲</p><p><a href=\"/remen/shijian.html\" class=\"keylink\" target=\"_blank\">世间</a>贪欲人种种非思惟</p><p>若能调伏者是名真离欲</p><p>若人恒贪欲处缚难解脱</p><p>唯慧能分别烦恼断不生</p><p>正念常兴起寂静欲易除</p><p>自制以法戒不犯善增长</p><p>常行贪欲人愚者共狎习</p><p>念定不放逸次第获无漏</p><p><a href=\"/remen/shana.html\" class=\"keylink\" target=\"_blank\">刹那</a>修止观能离诸罪垢</p><p>我慢自消除解脱获安乐</p><p>若人不断欲如皮入火烧</p><p>刹那见燋坏受罪无央数</p><p>苾刍慎欲乐放逸多忧愁</p><p>若离于爱欲正念受快乐</p><p>无厌有何足不足何有乐</p><p>无乐有何忧有爱有何乐</p><p>寂静<a href=\"/remen/zhihui.html\" class=\"keylink\" target=\"_blank\">智慧</a>足能长无漏道</p><p>贪爱若不足非法受中夭</p><p>见色心迷惑不自观无常</p><p>愚以为美善不知其非真</p><p>愚以贪自缚不求度彼岸</p><p>贪财为爱欲害人亦自缚</p><p>世容众妙欲此欲最味少</p><p>若比天上乐迦哩洒跛拏</p><p>众山尽为金犹如铁围山</p><p>此犹无厌足正觉尽能知</p><p>世间苦<a href=\"/remen/guobao.html\" class=\"keylink\" target=\"_blank\">果报</a>皆因于贪欲</p><p>智者善调伏应依此中学</p><p>贪品第三</p><p>极贪善显现有情怀疑虑</p><p>若复增贪意自作坚固缚</p><p>离贪善观察疑虑得消除</p><p>弃舍彼贪爱坚固缚自坏</p><p>以欲网自弊以爱盖自覆</p><p>愚情自恣缚如鱼入钓手</p><p>死命恒来逼如犊逐爱母</p><p>贪着放逸者如猿逢果树</p><p>贪意甚坚牢趣而还复趣</p><p>夫贪爱润泽思想为滋蔓</p><p>贪欲深无底老死是用增</p><p>贪欲多虚诳贪欲怀吝惜</p><p>若以慧分别正观获安乐</p><p>由贪受生死奔波乐向前</p><p>群生无慧眼不能自观察</p><p>愚迷贪所执沉沦岂觉知</p><p>若修瑜伽行魔王不能伺</p><p>贪垢难消释如犊恋爱母</p><p>离贪免沉沦离贪得解脱</p><p>因贪增喧诤因爱饶毁谤</p><p>苾刍修止观<a href=\"/remen/zhengde.html\" class=\"keylink\" target=\"_blank\">证得</a>寂静果</p><p>贪意如良田遇风雨增长</p><p>若远离贪爱烦恼不能侵</p><p>贪欲若薄劣如水滴莲上</p><p>彼烦恼易除可说为智者</p><p>伐树不伐根虽伐犹增长</p><p>拔贪不尽根虽伐还复生</p><p>贪欲如种田耕之去杂秽</p><p>爱苗若不耘善果不坚贞</p><p>贪心与爱心分别本不二</p><p>造恶俱苦受云何不生悔</p><p>贪性初为种爱性受胞胎</p><p>有情恋不息往来难出离</p><p>诸天及人民依爱而止住</p><p>爱往众结随刹那亦不停</p><p>时过复生忧入狱方<a href=\"/remen/zijue.html\" class=\"keylink\" target=\"_blank\">自觉</a></p><p>缘流爱不住欲网覆疮根</p><p>枝蔓增饥渴数数增苦受</p><p>譬如自造箭还自伤其体</p><p>内箭亦如是爱箭伤有情</p><p>能觉知是者爱苦共生有</p><p>无欲无有想苾刍真度世</p><p>放逸品第四</p><p>戒为<a href=\"/remen/ganlu.html\" class=\"keylink\" target=\"_blank\">甘露</a>道放逸为死径</p><p>不贪则不死失道乃自丧</p><p>智者守道胜终不为迷醉</p><p>不贪致喜乐从是得圣道</p><p>恒思修善法自守常坚固</p><p>智者求寂静吉祥无有上</p><p>迷醉如自禁能去之为贤</p><p>已升智慧堂去危乃获安</p><p>智者观愚人譬如山与地</p><p>当念舍憍慢智者习明慧</p><p>发行不放逸约己调伏心</p><p>能善作智灯黑闇自破坏</p><p>正念常兴起意静易灭除</p><p>自制以法命不犯善名称</p><p>专意莫放逸习意牟尼戒</p><p>不亲卑漏法不与放逸会</p><p>不种邪见根不于世增恶</p><p><a href=\"/remen/zhengjian.html\" class=\"keylink\" target=\"_blank\">正见</a>增上道世俗智所察</p><p>历于百千生终不堕地狱</p><p>修习放逸人愚人所狎习</p><p>止观不散乱如财主守藏</p><p>莫贪乐斗诤亦勿嗜欲乐</p><p>思念不放逸可以获大安</p><p>不为时自恣能制漏得尽</p><p>放逸魔得便如师子搏鹿</p><p>放逸有四事好犯他人妇</p><p>初狱二鲜福毁三睡眠四</p><p>无福利堕恶畏而畏乐寡</p><p>王法加重罪身死入地狱</p><p>本情不自造情知不自为</p><p>不虑邪径路愚者念力求</p><p>智者喻明灯闇者从得烛</p><p>示导世间人如目将无目</p><p>若所作不善如彼无目人</p><p>涉道甚艰难路险怀恐怖</p><p>善法若增长魔罗不得便</p><p>漏尽证寂灭可获真实果</p><p>恶法若增长魔罗常伺便</p><p>失彼寂灭道受苦无穷尽</p><p>所谓持法者不必多诵习</p><p>若少有所闻具足法身行</p><p>虽诵习多义放逸不从正</p><p>如牧数他牛难获<a href=\"/remen/shamen.html\" class=\"keylink\" target=\"_blank\">沙门</a>果</p><p>若闻恶而忍说行人赞叹</p><p>消除贪嗔痴彼获沙门性</p><p>赞叹不放逸毁彼放逸人</p><p>恒获人天报最上为殊胜</p><p>若人不放逸智者所赞叹</p><p>所作善增长能生诸善法</p><p>若行放逸者现法无能益</p><p>安情如不动尔乃说为智</p><p>苾刍怀谨慎放逸多忧愆</p><p>如象拔淤泥难救深海苦</p><p>苾刍怀谨慎放逸多忧愆</p><p>抖擞诸罪尘如风飘落叶</p><p>苾刍怀谨慎放逸多忧愆</p><p>结使深缠缚如火焚枯薪</p><p>苾刍怀谨慎放逸多忧愆</p><p>各各顺次第得尽诸结使</p><p>苾刍怀谨慎放逸多忧愆</p><p>义解分别句寂静永安宁</p><p>苾刍怀谨慎放逸多忧愆</p><p>烦恼若消除能得涅槃乐</p><p>放逸不发起善法应须修</p><p>今世至后世得行法快乐</p><p>放逸不发起烦恼自然伏</p><p>善法坚习学决定得涅槃</p><p>长行于放逸刹那无暂息</p><p>命终入地狱刹那亦无歇</p><p>放逸不忆念亦不习威仪</p><p>耽睡不相应此是戒障碍</p><p>常离不相应使不坏其念</p><p>犹念恒调伏尘垢得消除</p><p>苾刍怀谨慎持戒勿破坏</p><p>善守护自心今世及后世</p><p>苾刍勿放逸舍家顺<a href=\"/\" class=\"keylink\" target=\"_blank\">佛教</a></p><p>抖擞无常军如象出莲池</p><p>依此毗尼法不怀放逸行</p><p>消除生死轮永得尽苦恼</p><p>爱乐品第五</p><p>爱处生忧愁爱处生怖畏</p><p>若无所爱乐何愁何怖畏</p><p>由爱生忧愁由爱生怖畏</p><p>若远离念爱遂舍狂乱终</p><p>夫人怀忧愁世苦无数量</p><p>斯由念恩爱无念则无愁</p><p>是故不生念念者是恶累</p><p>彼则无诸缚无念无不念</p><p>念为求方便非义不设权</p><p>权慧致大义自致第一尊</p><p>莫与爱念会亦莫不念俱</p><p>念爱不见苦不爱念忧戚</p><p>于中生愁戚消灭人善根</p><p>爱念就后世朋友多亲眷</p><p>长夜忧愁恨念离为甚苦</p><p>念色金色容天身而别住</p><p>乐极而害至为死王所录</p><p>若人处昼夜消灭念爱色</p><p>自掘深根源不越死径路</p><p>不善形善色爱色言非爱</p><p>若谓乐着色放逸之所使</p><p>夫自念欲者不与恶共居</p><p>此则难获得乐为恶根本</p><p>夫欲自念者宜自善守护</p><p>如防护边城乃牢固墙堑</p><p>夫欲自念者藏己仍坚密</p><p>犹如防边城内外悉牢固</p><p>当自善防护后刹那虚悔</p><p>时过则生忧须臾堕地狱</p><p>遍于诸方求令心中间察</p><p>颇有斯等类不爱乃爱彼</p><p>以己喻彼命是故不害人</p><p>一切皆惧死莫不畏刀杖</p><p>恕己可为喻勿杀勿行杖</p><p>譬如久行人从远吉却还</p><p>亲厚亦安和归来怀庆悦</p><p>好福<a href=\"/remen/xingshan.html\" class=\"keylink\" target=\"_blank\">行善</a>者从此达于彼</p><p>自受多福祚如亲厚来喜</p><p>起从至圣教禁制不<a href=\"/remen/shanxin.html\" class=\"keylink\" target=\"_blank\">善心</a></p><p>近者则见爱离道莫亲爱</p><p>近者与不近所往皆有异</p><p>近道则生天不近堕地狱</p><p>乐法戒成就成信乐而习</p><p>能诫自身者为人所爱敬</p><p>为人所敬故皆由己所造</p><p>现世得名誉后生于天上</p><p>教习使禀受制止非法行</p><p>善者之所念恶者当远离</p><p>善与不善者此二俱不别</p><p>善者生天上不善堕地狱</p><p>持戒品第六</p><p>智者能护戒福致三种报</p><p>现名闻得利终后生天上</p><p>当见持戒者护之为明智</p><p>得成真正见彼获世安静</p><p>持戒得快乐令身无烦恼</p><p>夜睡眠恬淡寤则长喜悦</p><p>戒终老死安戒善止亦宁</p><p>慧为人之宝福德贼难脱</p><p>何法终为善何法善安止</p><p>何法为人宝何盗不能取</p><p>戒法终为安戒法善安止</p><p>慧为人之宝唯福不能盗</p><p>修戒行<a href=\"/remen/bushi.html\" class=\"keylink\" target=\"_blank\">布施</a>作福为良田</p><p>从是至彼岸常到安乐处</p><p>苾刍立戒德守护诸根门</p><p>饮食知节量寤寐意相应</p><p>意常生觉悟昼夜精勤学</p><p>漏尽心明解可致圆寂道</p><p>智者立禁戒专心习智慧</p><p>苾刍无热恼尽果诸苦除</p><p>以戒常伏心守护正定意</p><p>内学修止观无忘为正智</p><p>蠲除诸罪垢尽慢勿生疑</p><p>终身求法戒勿远离圣念</p><p><a href=\"/remen/jiedinghui.html\" class=\"keylink\" target=\"_blank\">戒定慧</a>解脱应当善观察</p><p>彼已离尘垢尽烦恼不生</p><p>集白净解脱无智皆以尽</p><p>超越魔罗界如日光明照</p><p>我慢及迷醉苾刍应外避</p><p>戒定慧三行求满勿远离</p><p>既不放自恣诸有勿想念</p><p>是故舍阴盖不生如是障</p><p>苾刍防禁戒恒见学此者</p><p>直趣涅槃路速得净如是</p><p>花香不逆风芙蓉栴檀香</p><p>德香逆风薰德人遍闻香</p><p>乌钵嚩哩史多誐罗栴檀</p><p>如是等花香勿比于戒香</p><p>若人能持戒清净不放逸</p><p>正智得解脱是名安乐处</p><p>此道无有上消除<a href=\"/remen/chanding.html\" class=\"keylink\" target=\"_blank\">禅定</a>魔</p><p>贤圣德难量得达八正路</p><p>善行品第七</p><p>守护身恶行自正护身行</p><p>守护身恶者常修身善行</p><p>守护口恶行自正护口行</p><p>守护口恶者常修口善行</p><p>守护意恶行自正护意行</p><p>守护意恶者恒修意善行</p><p>身当弃恶行及弃口恶行</p><p>意亦弃恶行及诸秽恶法</p><p>身当修善行修口善亦然</p><p>及修意善者无欲尽诸漏</p><p>身当修善行修口意亦尔</p><p>今世及后世永得生善处</p><p>慈仁行不杀常能善摄身</p><p>彼得无尽位所适皆无患</p><p>不行杀为仁常能慎过言</p><p>彼得无尽位所适皆无患</p><p>过去身恶业应当自悔恨</p><p>今身不放逸智生罪除灭</p><p>过去口恶业应当自悔恨</p><p>今若不<a href=\"/remen/wangyu.html\" class=\"keylink\" target=\"_blank\">妄语</a>智生罪除灭</p><p>过去意恶业应当自悔恨</p><p>今意常清净智生罪除灭</p><p>慎身为勇捍慎口捍亦然</p><p>慎意为勇捍一切结亦然</p><p>此处名不死所适无忧患</p><p>护身为善哉护口善亦然</p><p>护意为善哉护一切亦然</p><p>苾刍护一切能尽诸苦际</p><p>护口意清净身终不为恶</p><p>能净此三业是道大仙说</p><p>语言品第八</p><p>妄语入地狱作之言不作</p><p>二罪后俱受是行自牵去</p><p>恒怀暴恶人斧在口中出</p><p>所以自伤身由其出恶言</p><p><a href=\"/remen/shuofa.html\" class=\"keylink\" target=\"_blank\">说法</a>自悦人口出无量义</p><p>使我怀妊身不惭此仪式</p><p>誉恶恶还誉是二俱为恶</p><p>好以口快斗彼后皆无安</p><p>争为微少利如掩失财宝</p><p>从彼致斗诤合意向恶道</p><p>百千尼罗浮三十六五狱</p><p>诽谤贤圣者口意发恶愿</p><p>无道堕恶道自增地狱苦</p><p>远愚修忍意念谛则无犯</p><p>若倚内宝藏依贤圣活命</p><p>愚者堕恶道犹愿邪见作</p><p>以失今良会更立誓愿求</p><p>终不见圣谛况欲见究竟</p><p>竹芦生实干还害其自躯</p><p>若吐言当善不演恶法教</p><p>从善得解脱为恶不得解</p><p>善解者为贤是为脱恶趣</p><p>圣贤解不然如彼愚得解</p><p>苾刍挹损意不躁言得忠</p><p>义说<a href=\"/remen/rufa.html\" class=\"keylink\" target=\"_blank\">如法</a>说所语言柔软</p><p>善说贤圣教法说如法二</p><p>念说如念三谛说如谛四</p><p>是以言语者必使心无患</p><p>亦不克有情是为能善言</p><p>言使投意可亦令得欢喜</p><p>不使至恶意出言众悉可</p><p>至诚甘露说说法无有上</p><p>谛说义如法是为立道本</p><p>如说佛言者是吉得灭度</p><p>为能断苦际是谓言中上</p><p>业品第九</p><p>应远离一法所谓妄语人</p><p>无恶不经历不免后世苦</p><p>宁吞热铁丸渴饮洋铜汁</p><p>不以无戒身食人信施物</p><p>犯戒放逸人国中如肉团</p><p>无惭不畏罪后受地狱殃</p><p>若人畏苦报亦不乐行苦</p><p>勿造诸恶行念寻生变悔</p><p>至诚为诸恶自作教他作</p><p>不免于苦报欲避有何益</p><p>非空非海中非入山石间</p><p>莫能于此处避免宿恶殃</p><p><a href=\"/remen/zhongsheng.html\" class=\"keylink\" target=\"_blank\">众生</a>有苦恼不免于老死</p><p>唯有仁智者能免缠缚罪</p><p>妄语求贿赂自所行不正</p><p>怨谮良善人以枉治善士</p><p>罪缠斯等人没溺深险坑</p><p>夫士为<a href=\"/remen/xingzhe.html\" class=\"keylink\" target=\"_blank\">行者</a>好之与暴恶</p><p>各自为己身终以不败亡</p><p>动转屈身形唯影恒亲附</p><p>或起或往来不离其形影</p><p>不但影随形形亦自随影</p><p>犹行<a href=\"/remen/shane.html\" class=\"keylink\" target=\"_blank\">善恶</a>行终不离自身</p><p>遂贪食毒味不从吾往言</p><p>为毒之所害后乃自觉悟</p><p>愚心不开悟习恶不从吾</p><p>受地狱苦痛后方悟其教</p><p>戏笑为其恶已作身自受</p><p>号泣受罪报随行而罪至</p><p>恶不即时受如[(殼-一)/牛]牛湩汁</p><p>罪在于阴伺譬如灰覆火</p><p>恶不即时受如彼锋利剑</p><p>不虑于后世当受其苦报</p><p>恶为恶所缚为恶不自觉</p><p>至恶知恶至受恶恶根源</p><p>如铁生翳垢反食其自身</p><p>恶生于自心还当坏其体</p><p>正信品第十</p><p>信惭戒布施上士誉此法</p><p>斯道明智说得生于天界</p><p>愚不修天行亦不赞布施</p><p>正直<a href=\"/remen/suixi.html\" class=\"keylink\" target=\"_blank\">随喜</a>施彼得后世乐</p><p>信者真人长念法所安住</p><p>近者应得上智寿中中贤</p><p>人业何者上何行致欢乐</p><p>何要出要者何寿寿中上</p><p>信者真人长念法所安住</p><p>实者意得上智寿寿中贤</p><p>信财乃得道自致法灭度</p><p>善闻从慧得得脱一切缚</p><p>信之与戒法慧意则能行</p><p>健夫度恚怒从是得脱渊</p><p>信使戒成就亦获寿及慧</p><p>在在则能行处处见<a href=\"/remen/gongyang.html\" class=\"keylink\" target=\"_blank\">供养</a></p><p>施共与斗集此业智不处</p><p>施时非斗时速施何疑虑</p><p>此方出世利慧信为智母</p><p>是财出世宝家产则非常</p><p>欲见诸真者乐听闻法教</p><p>能舍悭垢心此乃为上信</p><p>信能渡有河其福难侵夺</p><p>能禁止窃盗闲静沙门乐</p><p>沙门恒来至智者所见乐</p><p>及余笃信者闻则生欢喜</p><p>若人怀懊恼贪他人衣食</p><p>彼人昼夜寐不获三摩地</p><p>若人能断贪如截多罗树</p><p>彼人则昼夜及获三摩地</p><p>无信不<a href=\"/remen/xiuxing.html\" class=\"keylink\" target=\"_blank\">修行</a>好剥正言说</p><p>如掘取清泉掘泉扬其泥</p><p>智者习信行乐仰清净流</p><p>如善取泉水思冷不扰浊</p><p>信智不染他惟智与贤仁</p><p>非好则远之可好则近学</p><p>乐信与不乐寂默自应思</p><p>远离无信者信仁应行之</p><p>无常及欲贪放逸与爱乐</p><p>戒善行语言业信为第十</p><p>沙门品第十一</p><p>断漏降伏他离欲名梵行</p><p>不犯牟尼戒无一愿不满</p><p>行力若缓慢作善与不善</p><p>梵行不清净不获于大果</p><p>所有缓慢业劣意尽除之</p><p>修习清净行获果尽无余</p><p>譬如执利剑执缓则伤手</p><p>沙门不禁制地狱缚牵引</p><p>又如执利剑执紧不伤手</p><p>沙门禁制戒渐近涅槃路</p><p>难晓则难了沙门少智慧</p><p>诸想多扰乱愚者致苦恼</p><p>沙门为何行如意不自禁</p><p>步步数黏着但随思想走</p><p>学难舍罪难居在家亦难</p><p>会止同利难艰难不过是</p><p><a href=\"/remen/jiasha.html\" class=\"keylink\" target=\"_blank\">袈裟</a>在肩披为恶不捐弃</p><p>常念行恶者斯则堕恶道</p><p>畏罪怀惊惧假名为沙门</p><p>身披僧伽胝如刳娑罗皮</p><p>所谓长老者不必以耆年</p><p>形熟鬓发白愚蠢不知罪</p><p>能知罪福者身净修梵行</p><p>明远纯清洁是名为长老</p><p>所谓沙门者不必剃须发</p><p>妄语多贪爱有欲如凡夫</p><p>世称名沙门汝亦言沙门</p><p>形服似沙门譬如鹤伺鱼</p><p>如离实不离袈裟除不除</p><p>持钵实不持非俗非沙门</p><p>所言沙门者消除窣兔罗</p><p>守护微细愆是名真梵行</p><p>所言沙门者息心灭意想</p><p>秽垢尽消除故说为出家</p></div>"
},{
    "title": "第二卷 法集要颂经",
    "author": "尊者法救集",
    "html": "<div class=\"B1_text\"><p>第二卷 法集要颂经</p><p>正道品第十二</p><p>正道<a href=\"/remen/sishengdi.html\" class=\"keylink\" target=\"_blank\">四圣谛</a><a href=\"/remen/zhihui.html\" class=\"keylink\" target=\"_blank\">智慧</a>所观察</p><p>破坏爱<a href=\"/remen/lunhui.html\" class=\"keylink\" target=\"_blank\">轮回</a>如风吹尘散</p><p>能见圣谛者寂静应观察</p><p>灭除<a href=\"/remen/fannao.html\" class=\"keylink\" target=\"_blank\">烦恼</a>见如雨洒微尘</p><p>八正最上道<a href=\"/remen/sidi.html\" class=\"keylink\" target=\"_blank\">四谛</a>为法迹</p><p>是道名无为智灯照愚暗</p><p>道为八真妙圣谛四句上</p><p>无欲法之最明眼善观察</p><p>智为出世长快乐证无为</p><p>知受正教者永尽生老死</p><p>一切行<a href=\"/remen/wuchang.html\" class=\"keylink\" target=\"_blank\">无常</a>如慧所观察</p><p>若能觉此苦行道净其迹</p><p>一切诸行苦如慧之所见</p><p>若能觉此苦行道净其迹</p><p>一切诸行空如慧之所见</p><p>若能觉此苦行道净其迹</p><p>一切法<a href=\"/remen/wuwo.html\" class=\"keylink\" target=\"_blank\">无我</a>如慧之所见</p><p>若能觉此苦行道净其迹</p><p>吾已说道迹爱箭而为射</p><p>宜以自勖励谛受如来言</p><p>吾已说道迹拔爱坚固刺</p><p>宜以自勖励谛受如来言</p><p>此道无别法见谛之所净</p><p>趣向灭众苦能坏魔罗军</p><p>此道无有余见谛能<a href=\"/remen/zhengguo.html\" class=\"keylink\" target=\"_blank\">证果</a></p><p>趣向灭众苦能破魔罗军</p><p>是道更无过一趣如渊流</p><p>如能仁入定在众频演道</p><p>一入见<a href=\"/remen/shengsi.html\" class=\"keylink\" target=\"_blank\">生死</a>得道为祐助</p><p>此道度当度截流至<a href=\"/remen/bian.html\" class=\"keylink\" target=\"_blank\">彼岸</a></p><p>究竟道清净已尽生死源</p><p>辩才无边界明见宣说道</p><p>可趣服<a href=\"/remen/ganlu.html\" class=\"keylink\" target=\"_blank\">甘露</a>前未闻法轮</p><p>转为哀<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/libai.html\" class=\"keylink\" target=\"_blank\">礼拜</a>奉事者</p><p>化之度三有三念可念善</p><p>三念当离恶从念而有行</p><p>灭之为正断<a href=\"/remen/sanguan.html\" class=\"keylink\" target=\"_blank\">三观</a>为转念</p><p>逮获无上道得三除三窟</p><p>无量修念待能除三有垢</p><p>摄定用缚意智慧禅<a href=\"/remen/dingli.html\" class=\"keylink\" target=\"_blank\">定力</a></p><p>已定摄外乱<a href=\"/remen/shijian.html\" class=\"keylink\" target=\"_blank\">世间</a>生灭法</p><p>一一彼无边觉道获<a href=\"/remen/jietuo.html\" class=\"keylink\" target=\"_blank\">解脱</a></p><p>快乐无穷尽积善得善行</p><p>赞叹得名誉逮贤圣八品</p><p><a href=\"/remen/xiudao.html\" class=\"keylink\" target=\"_blank\">修道</a>甘露果</p><p>利养品第十三</p><p>芭蕉以实死竹芦实亦然</p><p>駏驉坐妊终人为贪利丧</p><p>如是贪无利当知从痴生</p><p>愚为此害贤首落分于地</p><p>贪利不善性苾刍勿羡之</p><p>住处多爱恋希望他<a href=\"/remen/gongyang.html\" class=\"keylink\" target=\"_blank\">供养</a></p><p>在家及<a href=\"/remen/chujia.html\" class=\"keylink\" target=\"_blank\">出家</a>族姓诸愚迷</p><p>贪利兴嫉心我为降伏彼</p><p>愚为愚计想欲慢日夜增</p><p>异哉得利养圆寂趣不同</p><p>能论知足者苾刍真<a href=\"/remen/fozi.html\" class=\"keylink\" target=\"_blank\">佛子</a></p><p>不贪著名誉喜悦是智人</p><p>不爱着一切不谄于他人</p><p>不依他活命当自守法行</p><p>自利尚无贪岂贵他名誉</p><p>百味如膏车支形得行道</p><p>苾刍贪利养不得三摩地</p><p>知足常寂静<a href=\"/remen/zhiguan.html\" class=\"keylink\" target=\"_blank\">止观</a>可成就</p><p>苾刍远利誉常足不贪求</p><p>但三衣饮食真活命快乐</p><p>苾刍不<a href=\"/remen/sheli.html\" class=\"keylink\" target=\"_blank\">舍利</a>如毒蛇同室</p><p>坐卧睡寐畏皆由贪活命</p><p>苾刍不舍利下劣中劣喜</p><p>一法应观察少智难得脱</p><p>谨慎常依戒无贪智者赞</p><p>净行正根力应当自思惟</p><p>具足得三明解脱获无漏</p><p>寡智鲜识人无所忆念知</p><p>其于诸饮食依于他人得</p><p>而有恶法生由利养憎嫉</p><p>自利多结怨徒服三法衣</p><p>但望美饮食不奉诸<a href=\"/\" class=\"keylink\" target=\"_blank\">佛教</a></p><p>当知是过失利养为大怖</p><p>少智不审虑苾刍应释心</p><p>苾刍说出家三业应调伏</p><p>不邪命自活心善常思惟</p><p>微细病难忍利养最难离</p><p>供养心不动天龙致礼拜</p><p>怨家品第十四</p><p>不怨而兴怨不谤而造业</p><p>愚迷受轮回今世及后世</p><p>先自作漏业然后害他人</p><p>彼此相兴害如鸟堕罗网</p><p>破他还自破冤家遇冤家</p><p>毁他还自毁嗔他还自嗔</p><p>斯何<a href=\"/remen/shamen.html\" class=\"keylink\" target=\"_blank\">沙门</a>行不知<a href=\"/remen/zhengfa.html\" class=\"keylink\" target=\"_blank\">正法</a>本</p><p>寿既获短促舍冤复结冤</p><p>众相共毁谤各发恚怒声</p><p>欢心平等忍此忍最无比</p><p>断骨而命终牛马死财失</p><p>国界则丧乱聚集还复得</p><p>汝等不兴恶此法得离怨</p><p>他怨能忍受说之名为智</p><p>若知此说胜愚迷求快乐</p><p>现在无怨意未来亦无恨</p><p>不可怨以怨终已得快乐</p><p>行忍怨自息此名如来法</p><p>若人致毁骂彼胜我不胜</p><p>快乐从意者怨终得休息</p><p>若人亲善友共游于世间</p><p>不积有冤余专念同其意</p><p>设不得善友独游无伴侣</p><p>应观诸国土独善不造恶</p><p>学无同伴侣又不得亲友</p><p>宁独守善行不与愚人偕</p><p>乐戒学法行奚用伴侣为</p><p>如龙好深渊如象乐旷野</p><p>忆念品第十五</p><p>入息出息念具满谛思惟</p><p>常依次第行按如佛所说</p><p>是则照世间如云开月现</p><p>起止觉思惟坐卧不废忘</p><p>苾刍立是念现利未来胜</p><p>始得终最胜逝不睹生死</p><p>若见身所住六触以为最</p><p>苾刍常一心便自知圆寂</p><p>以有是诸念自身恒逮行</p><p>若其不如是终不得意行</p><p>是随本<a href=\"/remen/xingzhe.html\" class=\"keylink\" target=\"_blank\">行者</a>如是度爱劳</p><p>若能寤意念一心定<a href=\"/remen/huanxi.html\" class=\"keylink\" target=\"_blank\">欢喜</a></p><p>若能寤意念解脱一心乐</p><p>应时等法行得度生死地</p><p>苾刍寤意念当令念相应</p><p>生死烦恼断获得圆寂果</p><p>常当听妙法<a href=\"/remen/zijue.html\" class=\"keylink\" target=\"_blank\">自觉</a>寤其意</p><p>能觉之为贤终始无怖畏</p><p>以觉意得应昼夜慕习学</p><p>解脱甘露要决定得无漏</p><p>若人得善利而来自归佛</p><p>是故当昼夜一心常<a href=\"/remen/nianfo.html\" class=\"keylink\" target=\"_blank\">念佛</a></p><p>若人得善利而来自归法</p><p>是故当昼夜一心常念法</p><p>若人得善利而来自归僧</p><p>是故当昼夜一心常念僧</p><p>善知自觉者是瞿昙声闻</p><p>应当于昼夜一心恒念佛</p><p>善知自觉者是瞿昙声闻</p><p>应当于昼夜一心恒念法</p><p>善知自觉者是瞿昙声闻</p><p>应当于昼夜一心恒念僧</p><p>善知自觉者是能仁<a href=\"/remen/dizi.html\" class=\"keylink\" target=\"_blank\">弟子</a></p><p>应当于昼夜一心恒念戒</p><p>善知自觉者是能仁弟子</p><p>应当于昼夜一心恒念施</p><p>善知自觉者是能仁弟子</p><p>应当于昼夜一心恒念天</p><p>善知自觉者是能仁弟子</p><p>应当于昼夜一心恒念身</p><p>善知自觉者是能仁弟子</p><p>应当于昼夜一心念静虑</p><p>善知自觉者是能仁弟子</p><p>应当于昼夜一心念不杀</p><p>善知自觉者是能仁弟子</p><p>应当于昼夜一心念不盗</p><p>善知自觉者是能仁弟子</p><p>应当于昼夜一心常念空</p><p>善知自觉者是能仁弟子</p><p>应当于昼夜一心念<a href=\"/remen/wuxiang.html\" class=\"keylink\" target=\"_blank\">无相</a></p><p>善知自觉者是能仁弟子</p><p>应当于昼夜一心念无愿</p><p>善知自觉者是能仁弟子</p><p>应当于昼夜一心念出世</p><p>善知自觉者是能仁弟子</p><p>应当于昼夜一心念意乐</p><p>善知自觉者是能仁弟子</p><p>应当于昼夜一心念圆寂</p><p>清净品第十六</p><p>当念自<a href=\"/remen/juewu.html\" class=\"keylink\" target=\"_blank\">觉悟</a>作时勿虚妄</p><p>行要修亦安所造时真实</p><p>人当求方便自致获财宝</p><p>彼自观亦然意愿即果之</p><p>坐卧求方便发起于<a href=\"/remen/jingjin.html\" class=\"keylink\" target=\"_blank\">精进</a></p><p>如工炼真金除其尘垢冥</p><p>不为闇所蔽永离老死患</p><p>不羞而反羞反羞而不羞</p><p>不畏而现畏畏现而不畏</p><p>生为人邪见死定入<a href=\"/remen/diyu.html\" class=\"keylink\" target=\"_blank\">地狱</a></p><p>人先为放逸后止而不犯</p><p>是光照世间如月现云消</p><p>人先为放逸后止而不犯</p><p>以善而灭之是光照世间</p><p>若人为<a href=\"/foxue/changshi/153417.html\" class=\"keylink\" target=\"_blank\">罪恶</a>修善而能除</p><p>世间由乐着而空念其义</p><p>少年而出家求佛深妙法</p><p>是光照世间如月晃云散</p><p>现世不施害死而无忧戚</p><p>彼见道<a href=\"/remen/wuwei.html\" class=\"keylink\" target=\"_blank\">无畏</a>离苦获安隐</p><p>现世不施害死而无忧戚</p><p>彼见道无畏眷属中最胜</p><p>除断浊黑业惟修白净行</p><p>度爱得清净弃舍秽恶行</p><p>持戒常清净清净晡沙他</p><p>三业恒清净清净名出家</p><p>爱欲意为田淫怒痴为种</p><p>故施度世者得福无有量</p><p>犹如秽恶田嗔恚滋蔓生</p><p>是故当离恚施报无有量</p><p>犹如秽恶田愚痴滋蔓生</p><p>是故当离愚获报无有量</p><p>犹如秽恶田憍慢滋蔓生</p><p>是故当离慢获报无有量</p><p>犹如秽恶田悭吝滋蔓生</p><p>是故当离悭获报无有量</p><p>犹如秽恶田爱乐滋蔓生</p><p>是故当离爱获报无有量</p><p>六识王为主爱染为眷属</p><p>无染则离爱染着是愚痴</p><p>骨干以为城肉血而涂饰</p><p>门根尽开张结贼得纵逸</p><p>有缘则增苦观彼二<a href=\"/remen/yinyuan1.html\" class=\"keylink\" target=\"_blank\">因缘</a></p><p>灭之由贤众不从外愚除</p><p>水喻品第十七</p><p>净心常忆念无所有贪爱</p><p>已度愚痴渊如鹅守枯池</p><p>彼心既弃舍翱翔升<a href=\"/remen/xukong.html\" class=\"keylink\" target=\"_blank\">虚空</a></p><p><a href=\"/remen/xiuxing.html\" class=\"keylink\" target=\"_blank\">修行</a>出世间能破魔罗众</p><p>少不修梵行至老不积财</p><p>愚痴乐睡眠由己不修善</p><p>少不修梵行至老不积财</p><p>鸳鸯守空池守故有何益</p><p>莫轻小恶罪以为无殃报</p><p>水滴虽极微渐盈于大器</p><p>恶业渐渐增纤毫成广大</p><p>莫轻小善业以为无<a href=\"/remen/fubao.html\" class=\"keylink\" target=\"_blank\">福报</a></p><p>水滴虽极微渐盈于大器</p><p>善业渐渐增纤毫成广大</p><p>犹如人渡河縳筏而牢固</p><p>彼谓度不度聪睿乃谓度</p><p>佛<a href=\"/remen/shizun.html\" class=\"keylink\" target=\"_blank\">世尊</a>已度梵志度当度</p><p>苾刍入渊池声闻缚牢固</p><p>是泉而何用水恒而停满</p><p>拔爱根本除复欲何所望</p><p>水工调舟船弓师能调角</p><p>巧匠乐调木智者能调身</p><p>犹如深净泉表里甚清彻</p><p>闻法得清净智者生欢喜</p><p>犹如深净泉表里甚清彻</p><p>智者闻妙法欢喜无穷尽</p><p>忍心如大地不动如虚空</p><p>闻法喻金刚获味免轮回</p><p>华喻品第十八</p><p>何人能择地舍地狱取天</p><p>惟说善法句如采善妙华</p><p>学人能择地舍地狱取天</p><p>善说妙法句能采众妙华</p><p>截林勿截树因林生怖畏</p><p>截林而灭已苾刍得圆寂</p><p>截林不断根因林生怖畏</p><p>未断分毫间令意生缠缚</p><p>截林勿断根因林生怖畏</p><p>心缠最难离如犊恋爱母</p><p>当自断爱恋犹如枯莲池</p><p>息迹受正教佛说圆寂乐</p><p>犹如可意华色好而无香</p><p>巧言华如是无果不获报</p><p>犹如可意华色好而香洁</p><p>巧言善如是必获其好报</p><p>犹如蜂采华不坏色与香</p><p>但取味飞去苾刍入聚然</p><p>不违他好恶勿观作不作</p><p>但自观身行若正若不正</p><p>如田粪秽沟而近于大道</p><p>其中生莲华香洁甚可悦</p><p>有生必有终凡夫乐处边</p><p>慧人爱出离真是佛声闻</p><p>多集众妙华结鬘为步摇</p><p>有情积善根后世转殊胜</p><p>如末哩妙华末拘罗清净</p><p>贪欲嗔若除苾刍净香洁</p><p>如人采妙华专意不散乱</p><p>因眠遇水漂俄被死王降</p><p>如人采妙华专意不散乱</p><p>欲意无厌足常为穷所困</p><p>如人采妙华专意不散乱</p><p>未获真财宝长为穷所困</p><p>若不见死王慧照如净华</p><p>苾刍到彼岸如蛇脱故皮</p><p>贪嗔痴若断如弃毒华根</p><p>苾刍到彼岸如蛇脱故皮</p><p>贪根若除断如华水上浮</p><p>苾刍到彼岸如蛇脱故皮</p><p>恚根若除断如华水上浮</p><p>苾刍到彼岸如蛇脱故皮</p><p>痴根若除断如华水上浮</p><p>苾刍到彼岸如蛇脱故皮</p><p>如人结花鬘意乐贪无足</p><p>不尽现世毒<a href=\"/remen/sangen.html\" class=\"keylink\" target=\"_blank\">三根</a>常缠缚</p><p>观身如坏器幻法如野马</p><p>断魔华开敷不睹死王路</p><p>是身如聚沫知此幻化法</p><p>断魔华开敷不睹死王路</p><p>我慢根除断如华水上浮</p><p>苾刍到彼岸如蛇脱故皮</p><p>悭吝根若断如华水上浮</p><p>苾刍到彼岸如蛇脱故皮</p><p>爱支根若断如华水上浮</p><p>苾刍到彼岸如蛇脱故皮</p><p>若无烦恼根获报善<a href=\"/remen/yinguo.html\" class=\"keylink\" target=\"_blank\">因果</a></p><p>苾刍到彼岸如蛇脱故皮</p><p>马喻品第十九</p><p>譬马调能软随意如所行</p><p>信戒及精进定法要具足</p><p>获法第一义利用故无穷</p><p>一心行和忍得免轮回苦</p><p>忍和意得定能断诸苦恼</p><p>从是得住定如马善调御</p><p>断恚获无漏如马能自调</p><p>弃恶至平坦后受生天乐</p><p>不恣在放恣于眠多觉悟</p><p>如羸马比良弃恶乃为贤</p><p>若人有惭愧智慧可成就</p><p>是故易诱进如策于良马</p><p>譬马若调平可堪王乘骑</p><p>能调为人贤乃受诚信语</p><p>虽为常调伏如彼新驰马</p><p>亦如善龙象不如自调者</p><p>彼人不能乘人所亦不至</p><p>惟自调伏者乃到调方所</p><p>彼人不能乘人所亦不至</p><p>惟自调伏者乃灭一切苦</p><p>彼人不能乘人所亦不至</p><p>惟自调伏者得至圆寂路</p><p>应常自调伏亦如止奔马</p><p>能自防制者念度苦原际</p><p>如马可王乘彼地希有生</p><p>苾刍善调伏解脱一切苦</p><p>惟自调伏者善意如良马</p><p>亦如大象龙自调最为上</p><p>如王乘智马国中所希有</p><p>苾刍善调伏能断于缠缚</p><p>惟自调伏者此善最无比</p><p>亦如善象龙意念到彼岸</p><p>自师自卫护自归求自度</p><p>是故躬谨慎如商贾智马</p><p>嗔恚品第二十</p><p>除嗔去我慢远离诸烦恼</p><p>不染彼名色冤家无有伴</p><p>除恚得善眠恚尽不怀忧</p><p>恚为毒根本苾刍为甘甜</p><p>贤圣悉能除断彼善眠睡</p><p>人兴恚怒心作诸不善业</p><p>后恚若得除智火渐炽盛</p><p>无惭复无愧复好生嗔怒</p><p>为嗔所缠缚如闇失明灯</p><p>彼力非为力以恚为力者</p><p>恚为凡朽法不知善响应</p><p>有力近猛军无力退怯弱</p><p>能忍为上将宜当忍勿羸</p><p>举众共轻之有力名为忍</p><p>能忍最为上宜当怀忍羸</p><p>自我与彼人大畏不可救</p><p>如知彼嗔恚宜灭己中瑕</p><p>二俱行其义我与彼亦然</p><p>如知彼嗔恚宜忍彼中瑕</p><p>俱行于二义我忍彼亦然</p><p>愚谓我无力观法亦复尔</p><p>若愚胜于智粗言及恶语</p><p>欲常得胜者于言宜寂默</p><p>常习智者教不与愚人集</p><p>能忍秽陋言故说忍中上</p><p>恚者不发言处众若屏处</p><p>人恚以炽然终己不自觉</p><p>谛说不嗔恚乞者念以施</p><p>三分有定处自然处天宫</p><p>息意何有恚自捡寿中明</p><p>等智定解脱知已无有恚</p><p>若为恶意者怒有怒<a href=\"/remen/guobao.html\" class=\"keylink\" target=\"_blank\">果报</a></p><p>怒不报其怒胜其彼斗负</p><p>忍辱胜于怨善胜不善者</p><p>胜者能施善真诚胜欺善</p><p>无恚亦不害恒念真实行</p><p>愚者自生恚结冤常存在</p><p>恚能自制断如止奔走车</p><p>是为善调御去冥入光明</p><p>沙门及正道利养怨忆念</p><p>清净水兼华马恚为第十</p><p>如来品第二十一</p><p>自获正觉最无等一染世间一切法</p><p>具一切智力无畏自然无师亦无证</p><p>自获正觉最无等不染一切世间法</p><p>具一切智力无畏自然无师无保证</p><p>善逝独证无等伦应现世间成正道</p><p>如来诸天世中尊一切<a href=\"/remen/shentong.html\" class=\"keylink\" target=\"_blank\">神通</a>智<a href=\"/remen/yuanman.html\" class=\"keylink\" target=\"_blank\">圆满</a></p><p>我为佛世尊断漏无淫欲</p><p>诸天及世人一切从吾心</p><p>我既无师保亦独无伴侣</p><p>积诸行得佛自然通圣道</p><p>己胜不受恶一切世间胜</p><p>睿智廓无边诱蒙吾为胜</p><p>今往波罗奈欲击甘露鼓</p><p>当转于法轮未曾有转者</p><p>智人不处愚观世而随化</p><p>说于无垢迹永息无有上</p><p>勇猛师子吼正法名如来</p><p>法说及义说觉者永安宁</p><p>勇健立静虑出家日夜灭</p><p>诸天常卫护为佛所称记</p><p>于彼<a href=\"/remen/tianren.html\" class=\"keylink\" target=\"_blank\">天人</a>中叹说正等觉</p><p>速修而自觉最后离胎身</p><p>说诸过去佛及以当来者</p><p>现在正等觉多除群生忧</p><p>尽皆尊重法已敬今敬者</p><p>若当生恭敬是谓<a href=\"/remen/fofa.html\" class=\"keylink\" target=\"_blank\">佛法</a>要</p><p>若欲自求要正身最第一</p><p>信敬于正法忆念佛教戒</p><p>诸有不信佛如此群盲类</p><p>当堕于恶道如商遇罗刹</p><p>船师能度水精进为桥梁</p><p>人以种姓系度者为勇健</p><p>如来无等伦爱尽无所积</p><p>解脱心无漏恩慧天世人</p><p>思惟二观<a href=\"/remen/xingshan.html\" class=\"keylink\" target=\"_blank\">行善</a>观二闲静</p><p>除冥超神仙善获得<a href=\"/remen/zizai.html\" class=\"keylink\" target=\"_blank\">自在</a></p><p>譬人立山顶遍见村落人</p><p>审观法如是如登楼观园</p><p>若人恒观察烦恼永不生</p><p>降甘露法雨连注无穷尽</p><p>多闻品第二十二</p><p>多闻善能行修善无烦恼</p><p>所行<a href=\"/remen/yezhang.html\" class=\"keylink\" target=\"_blank\">业障</a>消沙门获妙果</p><p>愚迷不觉知好行不死法</p><p>善解知法者病如芭焦树</p><p>犹如盖屋密闇冥无所见</p><p>虽有众妙色有目不见明</p><p>犹如有一人智达广博学</p><p>不闻则不知善法及恶法</p><p>譬如执明烛悉见诸色相</p><p>闻已尽能知<a href=\"/remen/shane.html\" class=\"keylink\" target=\"_blank\">善恶</a>之所趣</p><p>虽称为多闻禁戒不具足</p><p>为法律所弹所闻便有阙</p><p>行人虽少闻禁戒悉具足</p><p>于法律所称于闻便有阙</p><p>虽少多有闻持戒不完具</p><p>二俱被呵责所愿而皆失</p><p>多闻能持固奉法为垣墙</p><p>精进难毁誉从是三学成</p><p>多闻能奉法智慧常定意</p><p>如彼阎浮金孰能说有瑕</p><p>智博为多闻持戒悉完具</p><p>二俱得称誉所闻而尽获</p><p>多闻如宝镜照法尽无余</p><p>自照兼照他二俱生喜悦</p><p>多闻如璎珞自身先严饰</p><p>有情生喜悦爱乐无穷尽</p><p>诸有称己色有叹说名德</p><p>斯皆诸贪欲然自不觉知</p><p>闻为知法律解疑亦见正</p><p>从闻舍非法行到不死处</p><p>内无人自知外无人所见</p><p>内不见其果便随声而住</p><p>内既而知之外无人所见</p><p>二果俱已成便随声而住</p><p>内有而所知外有而所见</p><p>彼有其明智不随声而住</p><p>耳识多所闻眼识多所见</p><p>闻见不牢固事由义析理</p><p>智牢善说快闻知定意快</p><p>彼不用智定速行放逸者</p><p>贤圣乐于法所行应于口</p><p>以忍思惟空闻意则牢固</p><p>己身品第二十三</p><p>常习善语言沙门思坐起</p><p>一坐而所乐欲求于息心</p><p>一坐而一卧独步而无伴</p><p>当自降伏心自乐居山林</p><p>千千而为敌一夫能胜之</p><p>莫若自伏心便为战中胜</p><p>自胜而为上如彼众生心</p><p>自降为大士众行则具足</p><p>非天彦达嚩非魔及梵天</p><p>弃胜最为上如智慧苾刍</p><p>先自而正己然后正他人</p><p>若自而正者乃谓之上士</p><p>先自而正己然后正他人</p><p>若自而正者不侵名真智</p><p>当自而修克随其教训之</p><p>己不被教训焉能教训他</p><p>念自而修克使彼而信解</p><p>我己意专心智者所习学</p><p>为己或为彼多有不成就</p><p>其有学此者自正兼训彼</p><p>身全得存道尔时岂容彼</p><p>己以被降伏智者演其义</p><p>自己心为师不随他为师</p><p>自己为师者获真智人法</p><p>自己心为师不依他为师</p><p>自己为师者得誉获利乐</p><p>自己心为师不依他为师</p><p>自己为师者获智为天人</p><p>自己心为师不依他为师</p><p>自己为师者久受生天乐</p><p>自己心为师不依他为师</p><p>自己为师者亲族中最胜</p><p>自己心为师不依他为师</p><p>自己为师者烦恼中无忧</p><p>自己心为师不依他为师</p><p>自己为师者断除一切缚</p><p>自己心为师不依他为师</p><p>自己为师者能破诸恶趣</p><p>自己心为师不依他为师</p><p>自己为师者长作真智师</p><p>自己心为师不依他为师</p><p>自己为师者解脱一切苦</p><p>自己心为师不依他为师</p><p>自己为师者速证圆寂果</p></div>"
},{
    "title": "第三卷 法集要颂经",
    "author": "尊者法救集",
    "html": "<div class=\"B1_text\"><p>第三卷 法集要颂经</p><p>广说品第二十四</p><p>虽说百伽陀句义不周正</p><p>不如解一句闻乃得<a href=\"/remen/jietuo.html\" class=\"keylink\" target=\"_blank\">解脱</a></p><p>虽说百伽陀不明有何益</p><p>不如解一义闻乃得止息</p><p>虽解多伽陀不行无所益</p><p>不如行一句习行可得道</p><p>若人寿百岁毁戒意不息</p><p>不如一日中<a href=\"/remen/gongyang.html\" class=\"keylink\" target=\"_blank\">供养</a>持戒人</p><p>若人寿百岁<a href=\"/remen/xiedai.html\" class=\"keylink\" target=\"_blank\">懈怠</a>劣<a href=\"/remen/jingjin.html\" class=\"keylink\" target=\"_blank\">精进</a></p><p>不如一日中勇猛行精进</p><p>若人寿百岁不观生灭法</p><p>不如一日中而解生灭法</p><p>若人寿百岁不观成败事</p><p>不如一日中睹微知所忌</p><p>若人寿百岁不见无漏句</p><p>不如一日中得见无漏道</p><p>若人寿百岁不见无动句</p><p>不如一日中得见无动道</p><p>若人寿百岁不睹难见句</p><p>不如一日中得见微妙道</p><p>若人寿百岁不见无生句</p><p>不如一日中得见无生道</p><p>若人寿百岁不见无作句</p><p>不如一日中得见无作道</p><p>若人寿百岁不见最上句</p><p>不如一日中得见最上道</p><p>若人寿百岁不见寂灭句</p><p>不如一日中得见寂灭道</p><p>若人寿百岁不见<a href=\"/remen/ganlu.html\" class=\"keylink\" target=\"_blank\">甘露</a>句</p><p>不如一日中得服甘露味</p><p>若人寿百岁不见无垢句</p><p>不如一日中得见清净道</p><p>若人寿百岁不见离垢句</p><p>不如一日中离垢得解脱</p><p>虽复寿百岁山林祭火神</p><p>不如须臾间观身而积行</p><p>虽复百岁中山林祭火神</p><p>不如须臾间<a href=\"/remen/zhengjian.html\" class=\"keylink\" target=\"_blank\">正见</a>得解脱</p><p>从月至于月愚者用饮食</p><p>彼人不信佛十六不获一</p><p>若人祷神祀经岁望其福</p><p>彼于四分中亦不获其一</p><p>从月至于月愚者用饮食</p><p>不生慈愍心十六不及一</p><p>从月至于月愚者用饮食</p><p>彼不知法数十六不及一</p><p>从月至于月常行平等会</p><p>彼人不信佛十六不及一</p><p>从月至于月常行平等会</p><p>彼人不信法十六不及一</p><p>从月至于月常行平等会</p><p>彼人不信僧十六不及一</p><p>月月常千祀恒施于平等</p><p>彼无慈愍心十六不及一</p><p>月月常千祀恒施于平等</p><p>彼不恤蠕动十六不及一</p><p>月月常千祀恒施于平等</p><p>若无悲念心十六不及一</p><p>月月常千祀恒施于平等</p><p>彼怀怨恨心十六不及一</p><p>月月常千祀恒施于平等</p><p>不见择灭法十六不及一</p><p>月月常千祀终身而不辍</p><p>不如须臾间一心念真法</p><p>一念福无边胜彼终身祀</p><p>虽终百岁寿奉事祀火神</p><p>不如须臾间供养<a href=\"/remen/fofa.html\" class=\"keylink\" target=\"_blank\">佛法</a>僧</p><p>一念供养福胜彼终身祀</p><p>善友品第二十五</p><p>无信怀憎嫉斗乱彼此人</p><p>智者所弃嫌愚习以为乐</p><p>有信无憎嫉精进信多闻</p><p>智者所敬待贤圣以为乐</p><p>不亲恶知识不与非<a href=\"/remen/fahui.html\" class=\"keylink\" target=\"_blank\">法会</a></p><p>亲近善知识恒与<a href=\"/remen/zhengfa.html\" class=\"keylink\" target=\"_blank\">正法</a>会</p><p>行路念防虑持戒多闻人</p><p>思虑无量境闻彼善言教</p><p>各各知差别近恶自陷溺</p><p>习善致名称妙者恒自妙</p><p>此由身真正善者终以善</p><p>斯由亲近善<a href=\"/remen/zhihui.html\" class=\"keylink\" target=\"_blank\">智慧</a>为最上</p><p>持戒永寂灭</p><p>如鱼凑臭烂人贪竞取之</p><p>意者不觉臭习恶亦如是</p><p>多誐波罗叶<a href=\"/remen/zhongsheng.html\" class=\"keylink\" target=\"_blank\">众生</a>往采取</p><p>叶薰香远布习善亦如是</p><p>亲近恶知识罪垢日夜增</p><p>如猪身不净自污兼污他</p><p>己自不习恶亲近习恶者</p><p>为人所轻笑恶名日夜炽</p><p>观习而习之知近而亲近</p><p>毒箭在其束净者被其污</p><p>勇夫能除污去恶不为伴</p><p>是故知<a href=\"/remen/guobao.html\" class=\"keylink\" target=\"_blank\">果报</a>智人悉分别</p><p>非亲慎莫习习当近于贤</p><p>苾刍<a href=\"/remen/xiuxing.html\" class=\"keylink\" target=\"_blank\">修行</a>道忍苦尽诸漏</p><p>愚人尽形寿承事明智人</p><p>亦不知真法如杓斟酌食</p><p>智若须臾间承事贤<a href=\"/remen/shengren.html\" class=\"keylink\" target=\"_blank\">圣人</a></p><p>一一知真法如舌了众味</p><p>智者寻一句演出无量义</p><p>愚者诵千句不解一句义</p><p>一句义成就智者所修学</p><p>愚者好远离真佛之所说</p><p>怨憎有智胜不随亲友义</p><p>愚者训非道渐趣<a href=\"/remen/diyu.html\" class=\"keylink\" target=\"_blank\">地狱</a>径</p><p>愚者自称愚当知善黠慧</p><p>愚人自称智是谓愚中甚</p><p>若复叹誉愚毁訾智者身</p><p>毁智犹有胜叹愚不为上</p><p>莫见愚闻声亦莫与愚居</p><p>与愚同居难犹如怨同处</p><p>莫见愚闻声亦莫与愚居</p><p>与愚同居难犹如怨同处</p><p>当选择共居如与亲亲会</p><p>是故事多闻并及持戒者</p><p>如是人中上如月在众星</p><p>圆寂品第二十六</p><p>如龟藏其六苾刍摄意想</p><p>无倚无害彼圆寂无言说</p><p>忍辱第一道佛说圆寂最</p><p>不以怀烦热害彼为<a href=\"/remen/shamen.html\" class=\"keylink\" target=\"_blank\">沙门</a></p><p>言当莫粗犷所说应辩才</p><p>少闻其论难反受彼屈伏</p><p>数自兴<a href=\"/remen/fannao.html\" class=\"keylink\" target=\"_blank\">烦恼</a>犹彼器败坏</p><p><a href=\"/remen/shengsi.html\" class=\"keylink\" target=\"_blank\">生死</a>数<a href=\"/remen/liuzhuan.html\" class=\"keylink\" target=\"_blank\">流转</a>长没无出期</p><p>若不自烦恼犹器完牢具</p><p>如是至圆寂永无诸尘翳</p><p>无病第一利知足第一富</p><p>知亲第一友圆寂第一乐</p><p>饥为第一患行为第一苦</p><p>如实知此者圆寂第一乐</p><p>最妙圣言教流布无穷际</p><p>世共传习者实无有厌时</p><p>如是无等伦所说善言教</p><p>身苦所逼迫何过饥患苦</p><p>趣善之徒少趣恶之徒多</p><p>如实知此者速求于圆寂</p><p>有缘生善处有缘生恶趣</p><p>有缘般<a href=\"/remen/niepan.html\" class=\"keylink\" target=\"_blank\">涅槃</a>如斯皆有缘</p><p>鹿归于田野鸟归于<a href=\"/remen/xukong.html\" class=\"keylink\" target=\"_blank\">虚空</a></p><p>义归于分别真人归寂灭</p><p>不以懈怠意怯弱有所至</p><p>欲求于圆寂焚烧诸缚着</p><p>苾刍速杼船以杼便当轻</p><p>求断贪欲情然后至圆寂</p><p>我有本以无本有我今无</p><p>非无亦非有如今不可获</p><p>难见谛不动善观而不动</p><p>当察爱尽源是谓名业际</p><p>断爱除其欲竭河无流兆</p><p>能明此爱本是谓名苦际</p><p>无身灭其想诸痛得清凉</p><p>众行永止息识想不复兴</p><p>如实知此者是谓名苦际</p><p>住动虚则静非近非有乐</p><p>无动得轻安静乃获圆寂</p><p>亦不由往来往来绝生灭</p><p>老死烦恼除断苦获圆寂</p><p>吾已无往来不去而不来</p><p>不没不复生此际名圆寂</p><p>智生之本末有为知无为</p><p>生死所缠缚缚者而难制</p><p>如是四大身<a href=\"/remen/wuyun.html\" class=\"keylink\" target=\"_blank\">五蕴</a>苦恼集</p><p>安住观实苦尽苦获圆寂</p><p>诸法无往来往来恒生灭</p><p>老病死迁流无漏获圆寂</p><p>苾刍有世生有造无作行</p><p>有无生无有无作无所行</p><p>苾刍吾已知无复诸地入</p><p>无有虚空入无诸入用入</p><p>无想非想入无今世后世</p><p>亦无日月想无往亦无来</p><p>从食<a href=\"/remen/yinyuan1.html\" class=\"keylink\" target=\"_blank\">因缘</a>有从食致忧乐</p><p>而此要灭者诸苦法已尽</p><p>非食命不济孰能不搏食</p><p>夫立食为先然后乃至道</p><p>地种及水火是时风无吹</p><p>光焰所不照亦不见其实</p><p>非月非有光非日非有照</p><p>审谛观此者乃应真圆寂</p><p>端正色纵容得脱一切苦</p><p>非色非无色得脱第一苦</p><p>究竟不恐惧越缚无狐疑</p><p>未断有欲刺岂知身为患</p><p>所谓究竟者圆寂为第一</p><p>尽断诸想着文句不错谬</p><p>知节不知节最胜舍有行</p><p>内自思惟行如卵坏其膜</p><p>众施法施胜众乐法乐上</p><p>众力忍力最爱尽圆寂乐</p><p>观察品第二十七</p><p>善观己瑕隙使己不露外</p><p>彼彼自有隙如彼飞轻尘</p><p>若己称无瑕罪福俱并至</p><p>但见他人隙恒怀无明想</p><p>知惭寿中上焉以贪牵缚</p><p>力士<a href=\"/remen/wuwei.html\" class=\"keylink\" target=\"_blank\">无畏</a>忌斯等命短促</p><p>知渐不尽寿恒求清净行</p><p>威仪不缺漏当观真净寿</p><p><a href=\"/remen/shijian.html\" class=\"keylink\" target=\"_blank\">世间</a>普盲冥智眼鲜鲜耳</p><p>群鸟堕罗网生天不足言</p><p>观世衰耗法但见众色变</p><p>愚者自系缚为闇所缠绕</p><p>亦不见于行观而无所有</p><p>众生皆有我为彼而生患</p><p>一一不相见不睹邪见刺</p><p>观此刺因缘众生多染着</p><p>我造彼非有彼造非我有</p><p>众生为慢缠染着于憍慢</p><p>为见所迷惑不免生死际</p><p>已得与当得二俱受尘垢</p><p>习于病根本及觉诸所学</p><p>观诸持戒者梵行清净人</p><p>瞻侍病瘦者是谓至边际</p><p>当观水上泡亦观幻野马</p><p>如是不观身亦不见死至</p><p>当观水上泡亦观幻野马</p><p>如是不观世亦不见死王</p><p>如是当观身如王杂色车</p><p>愚者所染着善求远离彼</p><p>如是当观身如王杂色车</p><p>愚者所染着智者远离之</p><p>如是当观身众病之所因</p><p>病与愚合会焉能可恃怙</p><p>当观画形像摩尼绀青发</p><p>愚者以为缘不求越<a href=\"/remen/bian.html\" class=\"keylink\" target=\"_blank\">彼岸</a></p><p>当观画形像摩尼绀青发</p><p>愚者以为缘智者所厌患</p><p>强以彩画形<a href=\"/remen/zhuangyan.html\" class=\"keylink\" target=\"_blank\">庄严</a>丑秽身</p><p>愚者以为缘亦不求丐度</p><p>爪发为八分双部眼耳珰</p><p>愚者所染着亦不求自度</p><p>着欲染于欲不究结使缘</p><p>不以生结使当度欲有流</p><p>非园脱于园脱园复就园</p><p>当复观此人脱缚复就缚</p><p>今舍天王位不造生死本</p><p>求离地狱苦愿说圆寂乐</p><p>青衣白盖身御者御一轮</p><p>观彼未断垢求便断缚着</p><p>人多求自归山川树木神</p><p>园观及神祀望免苦患难</p><p>此非自归上亦非有吉利</p><p>如有自归者不脱一切苦</p><p>若有自归佛及法苾刍僧</p><p>修习圣<a href=\"/remen/sidi.html\" class=\"keylink\" target=\"_blank\">四谛</a>如慧之所见</p><p>苦因缘苦生当越此苦本</p><p>贤圣八品道灭尽甘露际</p><p>是为自归上非不有吉利</p><p>如有自归者得脱一切苦</p><p>观已观当观不观亦当观</p><p>观而复重观观而不复观</p><p>观而复重观分别彼性本</p><p>计昼以为夜宝身坏不久</p><p>观而不重观虽见亦不见</p><p>如见而不见观而亦不见</p><p>云何见不见何说见不见</p><p>因何见不见因为出何见</p><p>犹若不观苦常当深自观</p><p>以解苦根原是为明妙观</p><p>谁令凡夫人不观众行本</p><p>因彼而观察去冥见大明</p><p>罪障品第二十八</p><p>诸恶业莫作诸善业奉行</p><p>自净其意行是名诸<a href=\"/\" class=\"keylink\" target=\"_blank\">佛教</a></p><p>惠施获<a href=\"/remen/fubao.html\" class=\"keylink\" target=\"_blank\">福报</a>不藏恚怒怀</p><p>以善灭其恶欲怒痴无余</p><p>独行勿逐愚欲群当逐智</p><p>智者灭其恶如鹤择乳饮</p><p>观世若干变知法起灭迹</p><p>贤圣不乐世愚者不处贤</p><p>解知念待味思惟休息义</p><p>无热无饥想当服于法味</p><p>人不损其心亦不毁其意</p><p>以善永灭恶不忧随恶道</p><p>人欲炼其神要当数修琢</p><p>智者易雕饰乃名世之雄</p><p>能亲近彼者安隐无忧恼</p><p>永息无过者柔和不卒暴</p><p>吹弃诸恶法如风落其叶</p><p>无故畏彼人谤毁清净者</p><p>寻恶获其力烟云风所吹</p><p>人之为<a href=\"/remen/shane.html\" class=\"keylink\" target=\"_blank\">善恶</a>各各自知之</p><p>修善得善果为恶随恶趣</p><p>达己净不净何虑他人净</p><p>愚者不自炼如铁钻钝钢</p><p>若眼见非邪黠人求方便</p><p>智者善寿世亦不为众恶</p><p>商人在路惧伴少而货多</p><p>经过险难处然有折轴忧</p><p>有身无疮疣不为毒所害</p><p>毒无奈疮何无恶无所造</p><p>多有行众恶必为身作累</p><p>施善布恩德此事甚为难</p><p>善哉修善者伤哉为甚恶</p><p>恶恶自为易恶人为善难</p><p>愚者自谓正犹恶不成熟</p><p>恶已成熟满诸苦亦复熟</p><p>贤者见于恶不为恶所熟</p><p>如恶以不熟恶者观其恶</p><p>贤者观其恶乃至贤不熟</p><p>设以贤熟者贤贤自相观</p><p>人虽为恶行亦不数数行</p><p>于彼意不乐知恶之为苦</p><p>人能作其福亦当数数造</p><p>于彼意愿乐善爱其福报</p><p>先当制<a href=\"/remen/shanxin.html\" class=\"keylink\" target=\"_blank\">善心</a>摄持恶根本</p><p>由是兴福业心由乐于恶</p><p>为恶虽复少后世受苦深</p><p>当获无边福如毒在心腹</p><p>为福虽微少后受大福德</p><p>当获大果报如种获真实</p><p>无过而强轻无恚而强侵</p><p>当于十品处便当趣于彼</p><p>痛痒语粗犷此形必坏败</p><p>众病所逼切心乱而不定</p><p>宗族别离散财货费耗尽</p><p>为贼所劫掠所愿不从意</p><p>或复无数变为火所焚烧</p><p>身坏无智慧亦趣于十品</p><p>作恶勿言无人作言无罪</p><p>屏隈言无罪斯皆有证验</p><p>作恶言有忧久作亦言忧</p><p>忧屏隈亦言忧彼报亦忧</p><p>此忧彼亦忧恶行二俱忧</p><p>彼忧彼受报见行乃审知</p><p>此喜彼亦喜福行二俱喜</p><p>彼行彼受报见行自清净</p><p>此煮彼亦煮罪行二俱煮</p><p>彼煮彼受报见行自有验</p><p>作福不作恶皆由宿行法</p><p>终不畏死径如船截流渡</p><p>相应品第二十九</p><p>夜光照于冥至日未出间</p><p>日光布大明夜光便黤黮</p><p>察者布光明如来未出顷</p><p>佛出放大明无察无声闻</p><p>不坚起坚想坚起不坚想</p><p>后不至于坚由起邪见故</p><p>坚而知坚者不坚知不坚</p><p>被人求于坚正治以为本</p><p>愚者以为坚反被九结缚</p><p>如鸟堕罗网斯由爱深固</p><p>诸有怀狐疑今世及后世</p><p><a href=\"/remen/chanding.html\" class=\"keylink\" target=\"_blank\">禅定</a>尽能灭无恼修梵行</p><p>无尘离于尘能持此服者</p><p>无御无所至</p><p>此不应法服若能除垢秽</p><p>修戒等慧定彼应思惟业</p><p>此应服<a href=\"/remen/jiasha.html\" class=\"keylink\" target=\"_blank\">袈裟</a>不以柔和言</p><p>名称有所至人有善颜色</p><p>乃怀巧伪心有能断是者</p><p>永拔其根本</p><p>智者除诸秽乃名为善色</p><p>不以色纵容暂睹知人意</p><p>世多违行人游荡在世界</p><p>如彼虚伪鋀其中纯有铜</p><p>独游无畏忌内秽外不净</p><p>贪餮不自节三转随时行</p><p>如圈被养猪数数受胞胎</p><p>人能专其意于食知止足</p><p>趣欲支其形养寿守其道</p><p>观净而自净诸根不具足</p><p>于食无厌足斯等凡品行</p><p>转增于欲意如屋坏穿漏</p><p>当观不净行诸根无缺漏</p><p>于食知止足有信执精进</p><p>不恣于欲意如风吹泰山</p><p>空闲甚可乐然人不乐彼</p><p>无欲常居之非欲之所处</p><p>难移难可动如彼重雪山</p><p>非贤则不现犹夜射冥室</p><p>贤者有千数智者在<a href=\"/remen/conglin.html\" class=\"keylink\" target=\"_blank\">丛林</a></p><p>义理极深邃智者所分别</p><p>多有众生类非射而不值</p><p>今观此义理无戒人所耻</p><p>观有知恐怖变易知有无</p><p>是故不乐有当念远离有</p><p>无信无反复穿墙而盗窃</p><p>断彼希望思是名为勇士</p><p>除其父母缘王家及二种</p><p>遍灭其境界无垢为梵行</p><p>若人无所依知彼所贵食</p><p>空及<a href=\"/remen/wuxiang.html\" class=\"keylink\" target=\"_blank\">无相</a>愿思惟以为行</p><p>鸟飞于虚空而无足迹现</p><p>如彼行行人言说无所趣</p><p>诸能断有本不依于未然</p><p>空及无相愿思惟以为行</p><p>希有诸众生多不顺其性</p><p>有度不度者为灭甚为难</p><p>诸有平等<a href=\"/remen/shuofa.html\" class=\"keylink\" target=\"_blank\">说法</a>法共相观</p><p>尽断诸结使无复有热恼</p><p>行路无复忧终日得解脱</p><p>一切结使尽无复有众恼</p><p>如鸟飞虚空而无有所碍</p><p>彼人获无漏空无相愿定</p><p>如鸟飞虚空而无有所碍</p><p>行人到彼岸空无相愿定</p><p>无造无有造造者受烦恼</p><p>非造非无造前忧后亦忧</p><p>造者为善妙以作不怀忧</p><p>造而乐而造生天受欢乐</p><p>虚空无辙迹沙门无外意</p><p>众人尽乐恶唯佛净无秽</p><p>虚空无辙迹沙门无外意</p><p>世间皆<a href=\"/remen/wuchang.html\" class=\"keylink\" target=\"_blank\">无常</a>佛<a href=\"/remen/wuwo.html\" class=\"keylink\" target=\"_blank\">无我</a>所有</p><p>诸天及世人一切行相应</p><p>得脱一切苦离爱免<a href=\"/remen/lunhui.html\" class=\"keylink\" target=\"_blank\">轮回</a></p><p>诸天及世人一切行相应</p><p>能远诸恶业不堕于恶趣</p><p>亦复不知论贤愚无差别</p><p>若复知论义所说无垢迹</p><p>说应法议论当竖仙人幢</p><p>法幢为仙人仙人为法幢</p><p>或有寂然骂或有在众骂</p><p>或有未声骂世无不骂者</p><p>一毁及一誉但利养其名</p><p>非有亦非有则亦不可知</p><p>智人所称誉若好兼及丑</p><p>智人无缺漏慧定得解脱</p><p>如紫磨真金内外彻清净</p><p>犹如安明山不为风所动</p><p>智人亦如是不为毁誉动</p><p>如树无有根无枝况有叶</p><p>健者以解缚谁能毁其德</p><p>无垢无有住身堑种苦子</p><p>最胜无有爱天世人不知</p><p>犹如网丛林无爱况有余</p><p>佛有无量行无迹谁迹将</p><p>若有不欲生以生不受有</p><p>佛有无量行无迹谁迹将</p><p>若欲灭其想内外无诸因</p><p>亦无过色想四应不受生</p><p>舍前及舍后舍间越于有</p><p>一切尽皆舍不复受生老</p></div>"
},{
    "title": "第四卷 法集要颂经",
    "author": "尊者法救集",
    "html": "<div class=\"B1_text\"><p>第四卷 法集要颂经</p><p>乐品第三十</p><p>忍胜则怨贼自负则自鄙</p><p>息意则快乐无胜无负心</p><p>若人扰乱彼自求安乐世</p><p>遂成其怨憎终不得<a href=\"/remen/jietuo.html\" class=\"keylink\" target=\"_blank\">解脱</a></p><p>善乐于爱欲以杖加群生</p><p>于中自求安后世不得乐</p><p>人欲得欢乐杖不加群生</p><p>于中自求乐后世亦得乐</p><p>乐法乐学行慎莫行恶法</p><p>能善行法者今世后世乐</p><p><a href=\"/remen/hufa.html\" class=\"keylink\" target=\"_blank\">护法</a>行法者修法获善报</p><p>此应法律教行法不趣恶</p><p>护法行法者如盖覆其形</p><p>此应法律教行法不趣恶</p><p>恶行入<a href=\"/remen/diyu.html\" class=\"keylink\" target=\"_blank\">地狱</a>所生堕恶道</p><p>非法自陷溺如手把蚖蛇</p><p>不以法非法二事俱同报</p><p>非法入地狱<a href=\"/remen/zhengfa.html\" class=\"keylink\" target=\"_blank\">正法</a>生于天</p><p>施与战同处此德智不誉</p><p>施时亦战时此事二俱等</p><p>人遭百千变等除憍慢怨</p><p>时施清净心健夫最为胜</p><p>忍少得胜多戒胜<a href=\"/remen/xiedai.html\" class=\"keylink\" target=\"_blank\">懈怠</a>多</p><p>有信慧施者后身受善报</p><p>快乐施<a href=\"/remen/fubao.html\" class=\"keylink\" target=\"_blank\">福报</a>所愿皆全成</p><p>速得第一灭渐入无为际</p><p>若彼求方便贤圣<a href=\"/remen/zhihui.html\" class=\"keylink\" target=\"_blank\">智慧</a>施</p><p>尽其苦原本当知获大报</p><p>爱法善安隐心意洁清净</p><p>贤圣所<a href=\"/remen/shuofa.html\" class=\"keylink\" target=\"_blank\">说法</a>智者所娱乐</p><p>若人心乐禅亦复乐不起</p><p>亦乐四意止并及七觉意</p><p>及彼四神足贤圣八品道</p><p>善乐于抟食善乐摄法服</p><p>善乐于经行乐处于山薮</p><p>已逮安乐处现法而无为</p><p>已越诸恐惧超世诸染着</p><p>善乐于念持善观于诸法</p><p>善哉世无害养育<a href=\"/remen/zhongsheng.html\" class=\"keylink\" target=\"_blank\">众生</a>类</p><p>世无欲爱乐越诸染着意</p><p>能灭己憍慢此名第一乐</p><p>耆年持戒乐有信成就乐</p><p>分别义趣乐不造众恶业</p><p>世有父母乐众集和亦乐</p><p>世有<a href=\"/remen/shamen.html\" class=\"keylink\" target=\"_blank\">沙门</a>乐静志乐亦然</p><p>诸佛出兴乐说法堪受乐</p><p>众僧和合乐和则常有安</p><p>持戒完具乐多闻广知乐</p><p>睹见真人乐解脱行迹乐</p><p>德水清凉乐法财自集快</p><p>得智明慧快灭慢无邪快</p><p>得睹诸贤乐同会亦复乐</p><p>不与愚从事毕固永已乐</p><p>不与愚从事经历无数日</p><p>与愚同居难如与怨憎会</p><p>与智同处易如共亲亲会</p><p>人智甚难遇终不虚托生</p><p>设当托生处彼家必蒙庆</p><p>一切得安隐梵志取灭度</p><p>不为欲所染尽脱于诸处</p><p>尽断不祥结降伏内<a href=\"/remen/fannao.html\" class=\"keylink\" target=\"_blank\">烦恼</a></p><p>永息得睡眠<a href=\"/remen/xinshi.html%09\" class=\"keylink\" target=\"_blank\">心识</a>得清彻</p><p>慎莫着于乐当就护来行</p><p>当念舍于世观于快乐事</p><p>如世欲欢乐及彼天上乐</p><p>此名为爱极十六未获一</p><p>欲舍于重担更不造重业</p><p>重担世之苦能舍最快乐</p><p>尽断诸爱欲及灭一切行</p><p>并灭<a href=\"/remen/wuyun.html\" class=\"keylink\" target=\"_blank\">五蕴</a>本更不受三有</p><p>义聚则有乐朋友食福乐</p><p>彼灭寂然乐展转普及人</p><p>苦以乐为本犹彼焰火炉</p><p>赫焰而炽然渐渐而还灭</p><p>不知所凑处如是等见人</p><p>免于爱欲泥去亦无处所</p><p>以获无动乐中间无有恚</p><p>有变易不停除忧无有愁</p><p>寂然观世有有乐无有恼</p><p>正法而多闻设见有所损</p><p>人人贪于色无结世善寿</p><p>大法知结源人当明结瑕</p><p>人人心缚着亦缚于色本</p><p>一切受辱苦一切任己乐</p><p>胜负自然兴竟不有所获</p><p>诸欲得乐寿能忍彼轻报</p><p>忍者忍于人不忍处诸有</p><p>诸欲得乐寿于惑而无惑</p><p>惑者惑于人我斯无有惑</p><p>诸欲得乐寿终己无结者</p><p>当食于念食如彼光音天</p><p>恒以念为食意身无所烧</p><p>众生见苦乐圣法无损坏</p><p>虽值触乐迹无迹焉有触</p><p>如苾刍在定不着一切垢</p><p>众生遭苦乐而不能觉知</p><p>如来与多闻己身广善友</p><p>圆寂观罪障相应乐第十</p><p>护心品第三十一</p><p>心轻难调伏为欲所居怀</p><p>降心则为善以降便轻安</p><p>如鱼在旱地以离于深渊</p><p>心识极惶惧魔众而奔驰</p><p>心走非一处犹如日光明</p><p>智者所能制如钩止恶象</p><p>今我论此心无坚不可见</p><p>我今欲训诲慎莫生瑕隙</p><p>汝心莫游行恣意而放逸</p><p>我今还摄汝如御暴逸象</p><p><a href=\"/remen/shengsi.html\" class=\"keylink\" target=\"_blank\">生死</a>无有量往来无端绪</p><p>求于屋舍者数数受胞胎</p><p>以观此居屋更不造诸舍</p><p>梁栈看已坏台阁则摧折</p><p>心已离诸行中间是己心</p><p>心多为轻躁难持难调护</p><p>智者能自正如匠搦箭直</p><p>有恚则知恚有恚知有恚</p><p>是意皆自造非干父母为</p><p>除邪就正定为福勿回复</p><p>盖屋若不密天雨则常漏</p><p>人不思惟行恒历淫怒痴</p><p>盖屋若不密天雨则常漏</p><p>人自思惟行永无淫怒痴</p><p>心为诸法本心尊是心使</p><p>心若念恶行即言即恶行</p><p>罪苦自追随车轹终于辙</p><p>心为诸法本心尊是心使</p><p>心若念善行即言即善行</p><p>福庆自追随如影随其形</p><p>不以不净意亦及嗔怒人</p><p>欲得知法者正等觉所说</p><p>诸有除贡高心意极清净</p><p>能舍伤害怀乃得闻正法</p><p>心不住止息亦不知善法</p><p>迷于出世事无有正知见</p><p>三十六使流并及心意漏</p><p>数数有邪见依于欲想结</p><p>舍意放其根人随意回转</p><p>为少灭名称如鸟舍空林</p><p>在静自修学慎勿逐欲迹</p><p>莫吞热铁丸嗥哭受其报</p><p>应修而不修恃力不精勤</p><p>自陷人形卑懈怠不解慧</p><p>乱观及正观皆由意所生</p><p>能觉知心观愚心数数乱</p><p>智者如是观念者专为行</p><p>咄嗟意无著惟佛能灭此</p><p>观身如空瓶安心如丘城</p><p>以慧与魔战守胜勿复失</p><p>观身如聚沫如阳焰野马</p><p>以慧与魔战守胜勿复失</p><p>心念七觉意等意不差违</p><p>当舍愚惑意乐于不起忍</p><p>尽漏无有漏于世取灭度</p><p>当自护其意若牦牛护尾</p><p>有施于一切终不离其乐</p><p>一龙出众龙龙中六牙者</p><p>心心自平等独乐于旷野</p><p>不以能害心尽为一切人</p><p>慈心为众生彼无有怨恨</p><p>慈心为一人便护诸善本</p><p>尽当为一切贤圣福称上</p><p>普慈于一切愍念众生类</p><p><a href=\"/remen/xiuxing.html\" class=\"keylink\" target=\"_blank\">修行</a>于慈心后受无极乐</p><p>若以踊跃意<a href=\"/remen/huanxi.html\" class=\"keylink\" target=\"_blank\">欢喜</a>不懈怠</p><p>修于诸善法获致安隐处</p><p>自则致欢喜身口意相应</p><p>以得等解脱苾刍息意快</p><p>一切诸结尽无复有尘劳</p><p>正使五音乐不能悦人意</p><p>不如一正心向于平等法</p><p>最胜得善眼亦不计有我</p><p>诸有心乐禅不乐于欲意</p><p>最胜踊跃意亦不见有我</p><p>诸有心乐禅不乐于欲意</p><p>诸结永已尽如山不可动</p><p>于染无所染于恚不起恚</p><p>诸有如此心焉知苦踪迹</p><p>无害无所染具足于<a href=\"/remen/jielv.html\" class=\"keylink\" target=\"_blank\">戒律</a></p><p>于食知止足及诸床卧具</p><p>修意求方便是谓诸<a href=\"/\" class=\"keylink\" target=\"_blank\">佛教</a></p><p>行人观心相分别念待意</p><p>以得入<a href=\"/remen/chanding.html\" class=\"keylink\" target=\"_blank\">禅定</a>便获喜安乐</p><p>护意自<a href=\"/remen/zhuangyan.html\" class=\"keylink\" target=\"_blank\">庄严</a>嫉彼而营己</p><p>遭忧不患苦智者审谛住</p><p>人不守护心为邪见所害</p><p>兼怀掉戏意斯等就死径</p><p>是故当护心等修清净行</p><p><a href=\"/remen/zhengjian.html\" class=\"keylink\" target=\"_blank\">正见</a>恒在前分别起灭法</p><p>苾刍降睡眠尽苦更不造</p><p>降心复于乐护心勿复调</p><p>有情心所误尽受地狱苦</p><p>降心则致乐护心勿复调</p><p>护心勿复调心为众妙门</p><p>护而不漏失便在圆寂道</p><p>苾刍品第三十二</p><p>苾刍若乞食以得勿积聚</p><p><a href=\"/remen/tianren.html\" class=\"keylink\" target=\"_blank\">天人</a>所叹誉生净无瑕秽</p><p>苾刍为慈愍爱敬于佛教</p><p>深入妙<a href=\"/remen/zhiguan.html\" class=\"keylink\" target=\"_blank\">止观</a>灭秽行乃安</p><p>苾刍诸爱尽舍爱去贡高</p><p><a href=\"/remen/wuwo.html\" class=\"keylink\" target=\"_blank\">无我</a>去吾我此义孰不亲</p><p>当知是法行身之出要径</p><p>如象御强敌苾刍恒习行</p><p>人不寿劫尽内与自心诤</p><p>护身念道谛苾刍惟净安</p><p>念亲同朋友正命无杂糅</p><p>施知应所施亦合威仪具</p><p>苾刍备众行乃能尽苦际</p><p>乐法意欲法思惟安隐法</p><p>苾刍依法行正而勿废忘</p><p>当学入空定苾刍常安静</p><p>爱乐非人处观察平等法</p><p>当制于五蕴服意如水流</p><p>清净恒和悦为饮<a href=\"/remen/ganlu.html\" class=\"keylink\" target=\"_blank\">甘露</a>味</p><p>如彼极峻山不为风所动</p><p>苾刍尽愚痴所在不倾动</p><p>一切诸名色非有莫生惑</p><p>不近则不爱乃名真苾刍</p><p>苾刍非剃发慢诞无戒律</p><p>舍贪思惟道乃应真苾刍</p><p>息心非剃发放逸无志信</p><p>能灭众苦恼为胜大沙门</p><p>苾刍得慈定承受诸佛教</p><p>极得灭尽迹无亲慎莫睹</p><p>心喜极欢悦加以受念者</p><p>苾刍多熙怡尽空无根源</p><p>息身而息意摄口亦乃善</p><p>舍世为苾刍度苦无有碍</p><p>无禅则无智无智则无禅</p><p>道从禅智生得近圆寂路</p><p>禅行无放逸莫为欲乱心</p><p>无吞洋铜汁自恼燋形躯</p><p>能自护身口护意无有恶</p><p>后获禁戒法故号为苾刍</p><p>诸有修善法七觉意为本</p><p>此名为妙法故名定苾刍</p><p>如今现所说自知苦尽源</p><p>此名为善本是无漏苾刍</p><p>不以持戒力及以多闻义</p><p>正使得定意不着于文饰</p><p>苾刍有所倚尽于无漏行</p><p>当观正觉乐勿近于凡夫</p><p>观此现世事分别于五蕴</p><p>修行勿作恶必强自制心</p><p>舍家而得解意犹复染着</p><p>习行懈缓者劳意勿除之</p><p>非净则梵行焉致大财宝</p><p>心得永休息苾刍摄意行</p><p>以尽老病死便脱魔罗缚</p><p>心已得永寂苾刍摄意行</p><p>以尽老病死更不复受有</p><p>以断于爱相苾刍摄意行</p><p>以尽老病死更不复受有</p><p>无有结使心苾刍摄意行</p><p>以尽老病死更不复受有</p><p>不能断有根苾刍摄意行</p><p>以尽老病死更不复受有</p><p>能断三毒根苾刍摄意行</p><p>以尽老病死更不复受有</p><p>以脱于魔界以胜<a href=\"/remen/conglin.html\" class=\"keylink\" target=\"_blank\">丛林</a>刺</p><p>及除骂詈者犹凭妙高山</p><p>苾刍不受苦不念今后世</p><p>观世如幻梦苾刍胜彼此</p><p>如蛇脱故皮能断爱根本</p><p>尽竭欲深泉苾刍胜彼此</p><p>如蛇脱故皮能断于五欲</p><p>断于欲根本苾刍胜彼此</p><p>如蛇脱故皮能断于五结</p><p>拔于爱欲刺苾刍胜彼此</p><p>如蛇脱故皮诸有无家业</p><p>又断不善根苾刍胜彼此</p><p>如蛇脱故皮诸有不热恼</p><p>又断不善根苾刍胜彼此</p><p>如蛇脱故皮断欲无遗余</p><p>如拔不牢固苾刍胜彼此</p><p>如蛇脱故皮爱生如流溢</p><p>犹蛇含毒药苾刍胜彼此</p><p>如蛇脱故皮诸有断相观</p><p>内不造其心苾刍胜彼此</p><p>如蛇脱故皮贪根若断尽</p><p>是名真苾刍降伏魔罗军</p><p>得尽苦<a href=\"/remen/lunhui.html\" class=\"keylink\" target=\"_blank\">轮回</a>嗔根若断尽</p><p>是名真苾刍解脱诸烦恼</p><p>得尽苦轮回痴根若断尽</p><p>是名真苾刍远离于缠缚</p><p>得尽苦轮回慢根若断尽</p><p>是名真苾刍能离于爱染</p><p>得尽苦轮回悭吝若断尽</p><p>是名真苾刍信乐于正觉</p><p>得尽苦轮回贪心聚落刺</p><p>苾刍应思惟若能远离彼</p><p>佛说真苾刍嗔心聚落刺</p><p>苾刍应思惟能离于嗔恚</p><p>佛说真苾刍痴心聚落刺</p><p>苾刍应思惟若离于愚痴</p><p>佛说真苾刍慢心聚落刺</p><p>苾刍应思惟若能离憍慢</p><p>佛说真苾刍悭吝聚落刺</p><p>苾刍应思惟若能离悭吝</p><p>佛说真苾刍调伏贪爱念</p><p>如药解蛇毒苾刍能破坏</p><p>如蛇脱故皮调伏嗔恚念</p><p>如药解蛇毒苾刍能破坏</p><p>如蛇脱故皮调伏愚痴念</p><p>如药解蛇毒苾刍能远离</p><p>如蛇脱故皮调伏憍慢念</p><p>如药解蛇毒苾刍能远离</p><p>如蛇脱故皮调伏悭吝念</p><p>如药解蛇毒苾刍能远离</p><p>如蛇脱故皮贪欲彼若发</p><p>断截如芦苇烦恼如海深</p><p>苾刍应<a href=\"/remen/jingjin.html\" class=\"keylink\" target=\"_blank\">精进</a>嗔恚彼若发</p><p>断截如芦苇烦恼深如海</p><p>苾刍应精进愚痴彼若发</p><p>断截如芦苇烦恼如海深</p><p>苾刍应精进憍慢彼若发</p><p>断截如芦苇烦恼深如海</p><p>苾刍应精进悭吝彼若发</p><p>断截如芦苇烦恼如海深</p><p>苾刍应精进持戒谓苾刍</p><p>有空乃行禅行空究其源</p><p>无为最为乐苾刍忍所忧</p><p>分别床卧具当习无放逸</p><p>断有爱无余</p><p>梵志品第三十三</p><p>所谓梵志者不但在裸形</p><p>居险卧荆棘而名为梵志</p><p>弃身无依倚不诵异法言</p><p>恶法而尽除是名为梵志</p><p>今世行净因后世无秽果</p><p>无习诸恶法是名为梵志</p><p>若倚于爱欲心无所贪着</p><p>已舍已得正是名灭终苦</p><p>诸有无所倚恒习于正见</p><p>常念尽有漏是名为梵志</p><p>愚者受猥发并及床卧具</p><p>内怀贪着意文饰外何求</p><p>被服弊恶衣躬禀善法行</p><p>闲居自思惟是名为梵志</p><p>见凡愚往来堕堑受苦恼</p><p>欲独度<a href=\"/remen/bian.html\" class=\"keylink\" target=\"_blank\">彼岸</a>不好他言说</p><p>惟灭恶不起是名为梵志</p><p>截流而已渡无欲如梵天</p><p>智行以尽漏是名为梵志</p><p>不以水清净多有人沐浴</p><p>能除弊恶法是名为梵志</p><p>非剃为沙门称吉为梵行</p><p>若能灭众恶是则为道人</p><p>彼以不二行清净无瑕秽</p><p>诸欲断缚着是名为梵志</p><p><a href=\"/remen/chujia.html\" class=\"keylink\" target=\"_blank\">出家</a>为梵行入正为沙门</p><p>弃舍众秽行是则名舍家</p><p>人无幻惑意无慢无疑惑</p><p>无贪无我想是名为梵志</p><p>我不说梵志托父母生者</p><p>彼多众瑕秽灭则为梵志</p><p>身口及与意清净无过失</p><p>能摄三种行是名为梵志</p><p>见骂见相击默受不生怒</p><p>有大忍辱力是名为梵志</p><p>若见相侵欺但念守戒行</p><p>端身自调伏是名为梵志</p><p>世所称<a href=\"/remen/shane.html\" class=\"keylink\" target=\"_blank\">善恶</a>修短及巨细</p><p>无取若无与是名为梵志</p><p>身为善行本口意应无犯</p><p>能辨三妙处是名为梵志</p><p>来不作欢悦去亦无忧愁</p><p>于聚应远聚是名为梵志</p><p>以断于恩爱离家无爱欲</p><p>爱欲若已尽是名为梵志</p><p>适彼则无彼彼彼适亦无</p><p>舍离于贪欲是名为梵志</p><p>适彼则无彼彼彼适则虚</p><p>不染三恶处是名为梵志</p><p>能舍于家业拔于爱欲本</p><p>无贪能知足是名为梵志</p><p>如今尽所知究其苦源际</p><p>无复欲爱心是名为梵志</p><p>于罪并与福两行应永除</p><p>无忧无有尘是名为梵志</p><p>于罪并与福两行应永除</p><p>三处无染着是名为梵志</p><p>犹如众华叶以针贯芥子</p><p>不为欲所染是名为梵志</p><p>心喜无尘垢如月盛<a href=\"/remen/yuanman.html\" class=\"keylink\" target=\"_blank\">圆满</a></p><p>谤毁以尽除是名为梵志</p><p>如月清明朗悬处于<a href=\"/remen/xukong.html\" class=\"keylink\" target=\"_blank\">虚空</a></p><p>不染于爱欲是名为梵志</p><p>避诤而不诤犯而不愠怒</p><p>恶来以善待是名为梵志</p><p>深解微妙慧辩道不正道</p><p>体解无上义是名为梵志</p><p>诸在<a href=\"/remen/shijian.html\" class=\"keylink\" target=\"_blank\">世间</a>人乞索而自济</p><p>无我若无著不失梵志行</p><p>说智无涯际是名为梵志</p><p>若能弃欲爱去家舍诸受</p><p>以断于欲漏是名为梵志</p><p>慈愍于有情使不生恐惧</p><p>不害有益善是名为梵志</p><p>避怨则无怨无所于伤损</p><p>志其邪僻见是名为梵志</p><p>于前及于后及中则无有</p><p>无操无舍行是名为梵志</p><p>去其淫怒痴憍慢诸恶行</p><p>针贯于芥子是名为梵志</p><p>城以堑为固来往受其苦</p><p>欲适度彼岸不宜受他语</p><p>惟能灭不起是名为梵志</p><p>人能断爱欲今世及后世</p><p>有爱应已尽是名为梵志</p><p>有情无希望今世及后世</p><p>以无所希望是名为梵志</p><p>自己识不知天人彦达嚩</p><p>能知无量观是名为梵志</p><p>归命人中尊归命人中上</p><p>不审今<a href=\"/remen/shizun.html\" class=\"keylink\" target=\"_blank\">世尊</a>为因何等禅</p><p>惟愿天中天敷演其教戒</p><p>自识于<a href=\"/remen/suming.html\" class=\"keylink\" target=\"_blank\">宿命</a>得见天人道</p><p>知生尽苦原智心永寂灭</p><p>自知心解脱脱欲无所著</p><p>三明已成就是名为梵志</p><p>自识于宿命知有情<a href=\"/remen/yinyuan1.html\" class=\"keylink\" target=\"_blank\">因缘</a></p><p>如来觉无著是名为梵志</p><p>尽断一切结亦不有热恼</p><p>如来觉无著是名为梵志</p><p>仙人龙中上大仙最为尊</p><p>无数佛沐浴是名为梵志</p><p>所有烦恼尽度流而无漏</p><p>从此越彼岸是名为梵志</p><p>苾刍塳间衣观于欲非真</p><p>坐树空闲处是名为梵志</p><p>人若无识知无语无言说</p><p>体冷无温暖是名为梵志</p><p>弃缘舍居家出家无所畏</p><p>能服甘露味是名为梵志</p><p>断绝于世事口无粗犷言</p><p>八正道审谛是名为梵志</p><p>远逝独游行隐藏无形影</p><p>难降能自调是名为梵志</p><p>无形不可见此亦不可见</p><p>解知此句者念则有所由</p><p>觉知结使尽是名为梵志</p><p>能断生死河能忍<a href=\"/remen/chaodu.html\" class=\"keylink\" target=\"_blank\">超度</a>世</p><p><a href=\"/remen/zijue.html\" class=\"keylink\" target=\"_blank\">自觉</a>出苦堑是名为梵志</p><p>当求截流度梵志无有欲</p><p>内自观诸情是名为梵志</p><p>能知如是者乃名为梵志</p><p>学先去其母率君及二臣</p><p>尽胜诸境界是名为梵志</p><p>诸有知深法不问老以少</p><p>审谛守戒信犹祀火梵志</p><p>于己法在外梵志为最上</p><p>一切诸有漏皆尽皆无余</p><p>或复观于法皆尽皆无余</p><p>或复观合会皆尽皆无余</p><p>或复观因缘皆尽皆无余</p><p>犹如内法本梵志为在表</p><p>若使共床褥如彼薄俱罗</p><p>犹如内法本梵志为在表</p><p>知生知老病转知于死径</p><p>日照照于昼月照照于夜</p><p>甲兵照于军禅照于道人</p><p>佛出照天下能照一切冥</p><p>梵志无有是有忧无忧念</p><p>如如意所转彼彼灭狐疑</p><p>出生诸深法梵志习入禅</p><p>能解狐疑网身知其苦痛</p><p>出生诸深法梵志习入禅</p><p>遍照一切世犹日在虚空</p><p>出生诸深法梵志习入禅</p><p>能御魔罗敌如佛脱众垢</p><p>护心及苾刍梵志品在末</p><p>依次品而说具足三十二</p><p>圣尊者法救集诸<a href=\"/remen/fofa.html\" class=\"keylink\" target=\"_blank\">佛法</a>颂偈竟。</p></div>"
}]