[{
    "title": "第1334部 达摩多罗禅经",
    "author": "佛陀跋陀罗",
    "html": "<div class=\"B1_text\"><p>　　第一卷   第二卷</p><p>　　达摩多罗禅经 卷上</p><p>　　达摩多罗禅经序</p><p>　　夫三业之兴以禅智为宗。虽精粗异分而阶籍有方。是故发轸分逵涂无乱[跳-兆+(轍-車)]。革俗成务。功不待积。静复所由。则幽诣造微。渊博难究。然理不云昧。庶旨统可寻。试略而言。禅非智无以穷其寂。智非禅无以深其照。然则禅智之要。照寂之谓其相济也。照不离寂。寂不离照。感则俱游。应必同趣。功玄于在用。交养于万法。其妙物也。运群动以至一而不有。廓大像于未形而不无。无思无为。而无不为是故洗心静乱者以之研虑。悟彻入微者以之穷神也。若乃将入其门机在摄会。理玄数广道隐于文。则是阿难曲承音诏。遇非其人必藏之灵府。何者心<a href=\"/remen/wuchang.html\" class=\"keylink\" target=\"_blank\">无常</a>规其变多方。数无定像待感而应。是故化行<a href=\"/remen/tianzhu.html\" class=\"keylink\" target=\"_blank\">天竺</a>。缄之有匠。幽关莫辟。罕窥其庭。从此而观。理有行藏。道不虚授。良有以矣。如来泥曰未久。阿难传其共行<a href=\"/remen/dizi.html\" class=\"keylink\" target=\"_blank\">弟子</a>末田地。末田地传舍那婆斯。此三应真咸乘至愿。冥契于昔功在言外。经所不辩必闇軏无匠孱焉无差。其后有优波崛。弱而超悟。智绍世表。才高应寡。触理从简。八万法藏所存唯要。五部之分始自于此。因斯而椎固知形运以废兴自兆。神用则幽步无迹。妙动难寻涉粗生异。可不慎乎。可不察乎。自兹已来。感于事变怀其旧典者。五部之学并有其人。咸惧大法将颓。理深其慨。遂各述赞禅经。以隆盛业。其为教也。无数方便。以求寂然。寂乎唯寂。其揆一耳。而寻条求根者众。统本运末者寡。或将暨而不至。或守方而未变。是故经称满愿之德。高普事之风。原夫圣旨非徒全其长。亦所以救其短。若然五部殊业存乎其人。人不经世道或隆替。废兴有时则互相升降。小大之目其可定乎。又达节善变出处无际。晦名寄迹无闻无示。若斯人者复不可以名。部分既非名部之所分亦不出乎其外。别有宗明矣。每慨大教东流。禅数尤寡。三业无统。斯道殆废。顷鸠摩耆婆宣马鸣所述乃有此业。虽其道未融。盖是为山于一蒉。欣时来之有遇感奇趣。于若人舍夫制胜之论。而顺不言之辩。遂誓被僧那至寂为已任。怀德未忘故遗训在兹。其为要也。图大成于未象。开微言而崇体。悟惑色之悖德。杜六门以寝患。达忿竞之伤性。齐彼我以宅心。于是异族同气幻形造迹。入深缘起见<a href=\"/remen/shengsi.html\" class=\"keylink\" target=\"_blank\">生死</a>际。尔乃辟九关于龙津。超三忍以登位。垢习凝于无生。形累毕于神化。故曰无所从生。靡所不生。于诸所生。而无所生。今之所译出自达摩多罗与佛大先。其人西域之俊禅训之宗。搜集经要劝发大乘。弘教不同故有详略之异。达摩多罗阖众篇于同道。开一色为恒沙。其为观也。明起不以生灭不以尽。虽往复无际。而未始出于如。故曰色不离如如不离色。色则是如如则是色。佛大先以为澄源引流。固宜有渐。是以始自二道开<a href=\"/remen/ganlu.html\" class=\"keylink\" target=\"_blank\">甘露</a>门。释四义以反迷。启归涂以领会。分别阴界。导以正观。畅散缘起使优劣自辩。然后令原始反终。妙寻其极。其极非尽。亦非所尽。乃曰无尽。入于如来无尽法门。非夫道冠三乘智通十地。孰能洞玄根于法身归宗一于<a href=\"/remen/wuxiang.html\" class=\"keylink\" target=\"_blank\">无相</a>。静无遗照动不离寂者哉。庾伽遮罗浮迷。译言<a href=\"/remen/xiuxing.html\" class=\"keylink\" target=\"_blank\">修行</a>道地。</p><p>　　修行方便道安那般那念退分第一</p><p>　　前礼牟尼尊炽然<a href=\"/remen/fannao.html\" class=\"keylink\" target=\"_blank\">烦恼</a>灭</p><p>　　<a href=\"/remen/liuzhuan.html\" class=\"keylink\" target=\"_blank\">流转</a>退住者度以升进道</p><p>　　修行微妙法能离退住过</p><p>　　亦灭一切恶成就诸<a href=\"/remen/gongde.html\" class=\"keylink\" target=\"_blank\">功德</a></p><p>　　佛<a href=\"/remen/shizun.html\" class=\"keylink\" target=\"_blank\">世尊</a>善知<a href=\"/remen/faxiang.html\" class=\"keylink\" target=\"_blank\">法相</a>。得如实<a href=\"/remen/zhihui.html\" class=\"keylink\" target=\"_blank\">智慧</a>。灭烦恼盛火。出炽然之宅。乘诸波罗蜜船。度无量<a href=\"/remen/kuhai.html\" class=\"keylink\" target=\"_blank\">苦海</a>。以本愿大悲力故不舍<a href=\"/remen/zhongsheng.html\" class=\"keylink\" target=\"_blank\">众生</a>。为诸修行说未曾有法。度诸未度令得安隐。谓二甘露门。各有二道。一方便道。二曰胜道。清净具足甚深微妙。能令一切诸修<a href=\"/remen/xingzhe.html\" class=\"keylink\" target=\"_blank\">行者</a>出三退法。远离住缚增益升进。成就决定尽生死苦。究竟<a href=\"/remen/jietuo.html\" class=\"keylink\" target=\"_blank\">解脱</a>兼除众生久远痴冥。佛灭度后尊者大迦葉。尊者阿难。尊者末田地。尊者舍那婆斯。尊者优波崛。尊者婆须蜜。尊者僧伽罗叉。尊者达摩多罗。乃至尊者不若蜜多罗。诸持法者以此慧灯次第传授。我今如其所闻而说是义。</p><p>　　我今如所闻演说修行地</p><p>　　方便胜究竟如其修所生</p><p>　　修行于善法先当知四种</p><p>　　退减住升进决定诸功德</p><p>　　修行退减时令住法不生</p><p>　　亦不能升进是今当略说</p><p>　　先当起等意习行慈心观</p><p>　　须臾止嗔恚令暂息不行</p><p>　　烦恼暂止息次当净尸罗</p><p>　　尸罗既清净<a href=\"/remen/sanmei.html\" class=\"keylink\" target=\"_blank\">三昧</a>于中起</p><p>　　三昧已修起观察应不应</p><p>　　善知应不应修向所应作</p><p>　　既向所应作专念系心处</p><p>　　已能乐彼处正观依风相</p><p>　　正观依风时其心犹驰乱</p><p>　　止心在入息(安般者二种一见二触钝根不见)</p><p>　　如系调御马心既止入息</p><p>　　思惟正忆念冷暖与轻重</p><p>　　柔软粗涩滑修行谛觉知</p><p>　　随顺善调适于触复不了</p><p>　　是说修行退数一以为二</p><p>　　数二以为一至九犹错乱</p><p>　　是说修行退若于修行退</p><p>　　更数从初起十数满足者</p><p>　　远离诸过行不修与过修</p><p>　　或有异修起有此诸过生</p><p>　　是说修行退修行若俱数</p><p>　　心据生惑乱惑乱若增长</p><p>　　是说修行退气息不通流</p><p>　　冲击于鼻面头顶悉苦痛</p><p>　　内或绞风起息乱失其道</p><p>　　而彼不知治身体极烧热</p><p>　　其心生愦乱四种既错乱</p><p>　　依风极违诤修行欲令息</p><p>　　而不善方便不知对治法</p><p>　　是必疾退减修行缘入息</p><p>　　而反缘出息修行缘出息</p><p>　　而反缘入息于二心俱净</p><p>　　是应修行果寂止定意生</p><p>　　而复更求数有此诸过谬</p><p>　　是皆修行退急喘而安般</p><p>　　则令念错乱由是错乱念</p><p>　　修行心发狂其心发狂故</p><p>　　不知应不应于二无分别</p><p>　　是说修行退修行数已成</p><p>　　息去亦随去去已处处住</p><p>　　于彼善观察既观令息还</p><p>　　还已起清净不善知六种</p><p>　　是说修行退长短悉分别</p><p>　　遍身尽觉知身行渐休息</p><p>　　一切应决了于此不善知</p><p>　　是令修行退(身念处四胜竟)知喜亦知乐</p><p>　　勤方便意行当复制心行</p><p>　　令不至掉乱(受念处四胜竟)次分别知心</p><p>　　修行正观察又生欣悦心</p><p>　　还复摄令定非是不定心</p><p>　　定已心解脱(心念处四胜竟)善修解脱者</p><p>　　不令心退没若入退减分</p><p>　　则无有解脱观察无常断</p><p>　　离欲与灭尽出息入息灭</p><p>　　是名修行胜(此四相似法念处)如是十六行</p><p>　　<a href=\"/remen/zizai.html\" class=\"keylink\" target=\"_blank\">自在</a>心回转觉触之所获</p><p>　　见得亦复然若于见与触</p><p>　　不善识分际是过应当知</p><p>　　无智令修退修行上增进</p><p>　　不应缘于下缘下亦如是</p><p>　　不应上增进若见二增进</p><p>　　心住而等观任之则自成</p><p>　　还到修行处</p><p>　　修行胜道退分第二</p><p>　　胜念已成就<a href=\"/remen/xiedai.html\" class=\"keylink\" target=\"_blank\">懈怠</a>竟沉没</p><p>　　是则为退像无堪于所求</p><p>　　不染污无记起诸脑恼退</p><p>　　垢浊热炎生由是失<a href=\"/remen/zhengjian.html\" class=\"keylink\" target=\"_blank\">正见</a></p><p>　　振掉或关钥(以灼反)浮飘粗涩滑</p><p>　　是五退减相修行应分别</p><p>　　望远绝所悕有见已坠落</p><p>　　还顾睹深崄是皆退减相</p><p>　　长病诵止诤多业远游行</p><p>　　彼时解脱种是五退减因</p><p>　　信戒闻舍慧于是渐衰退</p><p>　　身重与惛钝耽睡及沉没</p><p>　　是五应当知修行退转相</p><p>　　恐怯多犹豫惊畏不欣乐</p><p>　　懈怠离所欲不<a href=\"/remen/huixiang.html\" class=\"keylink\" target=\"_blank\">回向</a>修行</p><p>　　不习过修习是二俱为失</p><p>　　彼时解脱种于是修行退</p><p>　　三昧离相乐尔炎皆消尽</p><p>　　粗涩四大种还从身内起</p><p>　　掉动失<a href=\"/remen/zhengnian.html\" class=\"keylink\" target=\"_blank\">正念</a>由是意愦乱</p><p>　　其心不恬静斯从行者生</p><p>　　一切诸瑞相不显现分明</p><p>　　修行如是观欲见为甚难</p><p>　　诸根悉驰纵随欲向所缘</p><p>　　邪意普流散乐着诸境界</p><p>　　形消意愁惨其身皆烧然</p><p>　　如是烧然者是说为忧退</p><p>　　方便不精勤后则生悔恨</p><p>　　闻所应成就欲进劣无能</p><p>　　不趣喜胜处或见胜不取</p><p>　　皆由无智故是说修行退</p><p>　　自念有越戒疑悔及诸觉</p><p>　　意淡无滋味是说修行退</p><p>　　诸过定意羸三昧渐消减</p><p>　　心乱盖所覆是说修行退</p><p>　　心举调顺舍不观时非时</p><p>　　不了住起缘无智故修退</p><p>　　不知六时行六界亦不善</p><p>　　亦愚六巧便是说修行退</p><p>　　贪欲嗔恚觉十想巧方便</p><p>　　得向诸禅地及法心妄解</p><p>　　一切次第度无知故修退</p><p>　　不观处非处业报及正受</p><p>　　<a href=\"/remen/chanding.html\" class=\"keylink\" target=\"_blank\">禅定</a>诸解脱净味愚不了</p><p>　　诸根到处道性欲不分别</p><p>　　心随众杂相是悉无知退</p><p>　　于苦乐速道其心不趣向</p><p>　　如是意迷惑必向退转处</p><p>　　起住与起缘入出及方便</p><p>　　六法不成就是令修行退</p><p>　　知法亦知义知时亦知量</p><p>　　自知与知众及知福伽罗</p><p>　　于七愚不了是令修行退</p><p>　　兴起诸恶法习行卑贱业</p><p>　　亲近不善友令是修行退</p><p>　　错说违所应爱者心乐向</p><p>　　当知是不久必于修行退</p><p>　　所止处及人床卧等众具</p><p>　　斯皆非所乐近令修行退</p><p>　　喜随诸杂相损减所<a href=\"/remen/xiuhui.html\" class=\"keylink\" target=\"_blank\">修慧</a></p><p>　　弃舍所缘处心不得真实</p><p>　　修行舍本相散心随外缘</p><p>　　虽欲还彼处意众不复乐</p><p>　　遂失长养分其心不一定</p><p>　　身无复滋润悦乐亦不生</p><p>　　所依不可乐身意俱错乱</p><p>　　三昧不复起其心永不住</p><p>　　如是不住心必于修行退</p><p>　　爱见慢增禅于缘心味着</p><p>　　有此累念生是说修行退</p><p>　　身如利刺害或复极振掉</p><p>　　举体皆烦壮如蛇毒充满</p><p>　　有此三过恶必于修行退</p><p>　　得未得服行他务意不闲</p><p>　　习近三退法是说修行退</p><p>　　业与烦恼报说是三障阂</p><p>　　亦有解脱障是令修行退</p><p>　　方便想恶行三摩提行地</p><p>　　于彼不观察是令修行退</p><p>　　方便想诸地三昧行及余</p><p>　　所闻随悕望则于发趣退</p><p>　　生时作灭想灭时作生想</p><p>　　二想俱当失是则修行退</p><p>　　若于住法中而作生灭想</p><p>　　兴此诸颠倒是说修行退</p><p>　　入时作出想出时作入想</p><p>　　二俱作住想是说为颠倒</p><p>　　欲断烦恼得修行正方便</p><p>　　由彼得力故相似诸相生</p><p>　　相似相既生修行心随转</p><p>　　烦恼即时起是说修行退</p><p>　　退过诸駚水漂浪修行者</p><p>　　随我力所能少量退法海</p><p>　　无量余退过是深非所恻</p><p>　　诸深明智者自当广称说</p><p>　　修行方便道安般念住分第三</p><p>　　如我力所能演说退过已</p><p>　　今当说住过修行者善听</p><p>　　若于入出息无见亦无觉</p><p>　　不解方便求是则初门住</p><p>　　闻慧既已生应起思慧念</p><p>　　不善解次第愚痴住所缚</p><p>　　若数已成就息去应随去</p><p>　　不知随顺法是说修行住</p><p>　　如佛问<a href=\"/remen/biqiu.html\" class=\"keylink\" target=\"_blank\">比丘</a>谁习安般念</p><p>　　有一比丘答是念我修习</p><p>　　汝有安般念不言汝无有</p><p>　　复更有胜妙牟尼说当修</p><p>　　方便道安般</p><p>　　修行胜道住分第四</p><p>　　胜道修正观相行念已成</p><p>　　不善升进法是则住所缚</p><p>　　爱着所缘境进业心懈怠</p><p>　　由是缚所缚不能至胜处</p><p>　　或有不可动非软亦非坚</p><p>　　或强极牢密亦如金刚像</p><p>　　有此五障阂不进亦不退</p><p>　　是则住缚相远离升进道</p><p>　　乱光及黑闇忍自身不现</p><p>　　譬燃浊油光亦如翳目视</p><p>　　光明不显发背舍诸喜乐</p><p>　　寂止息乐分彼终不复生</p><p>　　犹如坚实物而有濡相现</p><p>　　或时修行者住相亦复然</p><p>　　相非随所欲而起随欲想</p><p>　　虽欲令随意终不从所乐</p><p>　　谓相非所留而欲强制持</p><p>　　如是违反念则为住所缚</p><p>　　是想已成就当知非所制</p><p>　　住彼去留相能到最胜处</p><p>　　欲令涌作没或欲高为下</p><p>　　于去欲使来于住不欲住</p><p>　　灭时欲不灭终不如所欲</p><p>　　修行住生灭所行常转进</p><p>　　诸法相已成终不舍自相</p><p>　　若不舍自相自相则显现</p><p>　　薄皮覆不净令不见身秽</p><p>　　威仪及众具利乐翳身苦</p><p>　　相似次第生前后续无间</p><p>　　隐蔽非常相令不见身变</p><p>　　施作服用受摄持吾我相</p><p>　　能忆念本事隐身非我观</p><p>　　是诸相似相修行不分别</p><p>　　于彼起爱乐而生功德相</p><p>　　染着<a href=\"/remen/wangxiang.html\" class=\"keylink\" target=\"_blank\">妄想</a>生不复乐升进</p><p>　　不能取胜法住过日增长</p><p>　　非我相似相此等不回转</p><p>　　如是不回转行者痴惑生</p><p>　　无智住所缚系着于彼处</p><p>　　乐着生诸过是相今当说</p><p>　　尔炎渐损坏分离及交乱</p><p>　　破散叵和合是则住相缚</p><p>　　于身不巧便自生分离想</p><p>　　交乱或尘碎是为住所缚</p><p>　　守常无异想众色不次生</p><p>　　种种众妙想亦不次第起</p><p>　　流出而不住其身渐消减</p><p>　　相或来复去修行不增长</p><p>　　寂止既不生于身无长养</p><p>　　心不起悦乐是说不净舍</p><p>　　彼不清净舍所见不鲜白</p><p>　　亦不能升进亦复不退转</p><p>　　如戏<a href=\"/remen/shamen.html\" class=\"keylink\" target=\"_blank\">沙门</a>像少时生悦乐</p><p>　　譬如借衣服亦如梦所见</p><p>　　为命不清净谄曲及余恶</p><p>　　聚落知识所自显其功德</p><p>　　覆藏诸过恶犯罪不发露</p><p>　　及余一切缚垢污修行者</p><p>　　仿佛有事相而便起实想</p><p>　　未熟谓为熟未灭想已灭</p><p>　　方便不等满而欲求升进</p><p>　　如部含穟苗是则住所缚</p><p>　　业始无方便相现坚守持</p><p>　　过进心矜举如是住所缚</p><p>　　或有修行者而起断常见</p><p>　　是见令心乱则为缚所缚</p><p>　　或有修行者身身细微观</p><p>　　彼为住所缚厌心不增长</p><p>　　厌心不增进不能离贪欲</p><p>　　若不离贪欲何从有解脱</p><p>　　解脱不成就终不得漏尽</p><p>　　不断诸漏者则无实智慧</p><p>　　于彼身念处住相已分别</p><p>　　受心法念处如是应广说</p><p>　　修行心不悦彼喜亦不生</p><p>　　身无寂止乐当知是住相</p><p>　　修行所受获信戒闻舍慧</p><p>　　常守其少分是则为住相</p><p>　　有住缚比丘往到阿难所</p><p>　　迷于所住相是今当略说</p><p>　　得无相三昧六年住所缚</p><p>　　乐欲闻所说常随逐阿难</p><p>　　不能进所业亦复不退转</p><p>　　住于住境界不得解脱道</p><p>　　不来亦不去解脱已而住</p><p>　　住已复解脱解脱已还缚</p><p>　　或有修行者住在不退地</p><p>　　微细烦恼起而不能觉知</p><p>　　不觉烦恼故不能到胜处</p><p>　　于地无分别亦无有退过</p><p>　　地诸过不起如是止于住</p><p>　　或于住分中而失众妙相</p><p>　　众妙相虽灭意犹顺彼地</p><p>　　意顺彼地时余分乐相生</p><p>　　已有少乐故心依寂止住</p><p>　　因其寂止心自谓作已作</p><p>　　安止不具足不得具足果</p><p>　　无智翳心目而自谓为智</p><p>　　修行无智障不觉所应用</p><p>　　觉所应用者于地能究竟</p><p>　　彼住共地中种种垢所污</p><p>　　若使修行者成就不共地</p><p>　　如是知过患彼终不为缚</p><p>　　不识烦恼过愚痴无实智</p><p>　　于禅觉吉安犹如象系树</p><p>　　修行观尔炎莫知所起处</p><p>　　从其所依出而自不能知</p><p>　　不涌亦不没不见相所起</p><p>　　亦不知灭处过亦无过是</p><p>　　所说诸障碍皆是坚住相</p><p>　　谓不由彼住斯非明智说</p><p>　　兴造诸过患若干<a href=\"/remen/yinyuan1.html\" class=\"keylink\" target=\"_blank\">因缘</a>缚</p><p>　　能用诸对治众妙复显说</p><p>　　所尊不恭敬亦不舍憍慢</p><p>　　自隐覆其过不向明者说</p><p>　　我年既衰老已为众所弃</p><p>　　或能失利养令我生苦恼</p><p>　　心常怀忧畏深虑长叹息</p><p>　　我后当死时将欲作何计</p><p>　　隐过心忧恼愚惑作所缚</p><p>　　横自生罪累失大功德海</p><p>　　味着现法乐贪餐黠无慧</p><p>　　弃舍后世果兴此诸过恶</p><p>　　如是诸住缚所起各各异</p><p>　　修行无怯劣能治所应治</p><p>　　怯劣无方便自谓无由进</p><p>　　是则甚难拔如象溺深泥</p><p>　　如是甚难拔懈怠心所欺</p><p>　　长夜没住泥热迫而趣死</p><p>　　业行烦恼报为此三障覆</p><p>　　无智无势起永为住所没</p><p>　　久远积痴冥业行诸烦恼</p><p>　　系缚斯等类迷乱不自在</p><p>　　习近诸过恶远离善功德</p><p>　　令其意匆扰如箭旋<a href=\"/remen/xukong.html\" class=\"keylink\" target=\"_blank\">虚空</a></p><p>　　蛇毒盛充满蝮蝎恶龙处</p><p>　　巨海深无底无泽大火聚</p><p>　　盲人近彼游闇往而不见</p><p>　　修行住所缚其过亦如是</p><p>　　住过多无量升进德亦然</p><p>　　如海无涯底是深不可量</p><p>　　<a href=\"/remen/shijian.html\" class=\"keylink\" target=\"_blank\">世间</a>无知障真实慧为灯</p><p>　　持灯无放逸彼明终不灭</p><p>　　善说住分过缚诸无黠者</p><p>　　决定知境界究竟非我分</p><p>　　种种过所缚是缚非一相</p><p>　　当知业众缘唯佛能觉了</p><p>　　修行方便道升进分第五</p><p>　　比丘安般念功德住升进</p><p>　　能令智慧增我今次第说</p><p>　　功德住已进进复功德住</p><p>　　是故说修行功德住升进</p><p>　　修行于鼻端系心令坚住</p><p>　　专念谛思惟正观依风相</p><p>　　入息与出息系心随忆念</p><p>　　忆念若不忘是初功德住</p><p>　　彼功德住已复起方便求</p><p>　　更求功德时住则生升进</p><p>　　升进等起时亦生功德住</p><p>　　是名住已进进已功德住</p><p>　　善解安般相功德及诸过</p><p>　　息轻重冷暖软粗与涩滑</p><p>　　阿那摄般那是摄持诸根</p><p>　　于彼所缘境摄之令寂止</p><p>　　外散心数法摄还义亦然</p><p>　　持风来入内是故说阿那</p><p>　　心转于所缘止令不复转</p><p>　　心于所缘起亦复制令灭</p><p>　　修行观若增制之令从止</p><p>　　修行若止增起之令从观</p><p>　　见增则以触触增则以见</p><p>　　得证与智证二增俱相摄</p><p>　　修行缘不寂意寂止摄来</p><p>　　身中清凉起灭除诸热恼</p><p>　　掉踊不静心摄之令寂止</p><p>　　勤方便回转其身悉充满</p><p>　　长养四大种当知从息起</p><p>　　是种复增益行者报四大</p><p>　　阿那力能起寂止善法分</p><p>　　我所大恶刺亦能拔令出</p><p>　　息短而渐灭修行心安静</p><p>　　是故佛世尊说名为阿那</p><p>　　复次般那相是今当略说</p><p>　　毛孔诸窍处先净治息道</p><p>　　前出名般那始由入风起</p><p>　　修行出息时诸根随所缘</p><p>　　心心法俱顺是亦说般那</p><p>　　出息归于灭乃入根本地</p><p>　　正受及命终斯由舍出息</p><p>　　修行出息灭次第阿那生</p><p>　　灭尽三摩提第四禅亦然</p><p>　　般那既已灭次第阿那生</p><p>　　阿那时悕望说阿世婆娑</p><p>　　我观彼死者定无有是相</p><p>　　彼息更生者观有如是相</p><p>　　毒淤埿火蛇此相似境界</p><p>　　出息能摄意不令随所缘</p><p>　　犹如制象钩名波世婆娑(出息有摄心义)</p><p>　　舍除颠倒想成就真实想</p><p>　　离自在及常唯为空行聚</p><p>　　本无所从来去亦无所至</p><p>　　去来不可得亦不须臾住</p><p>　　慧智明见此离诸知作者</p><p>　　出息无作者见则堕颠倒</p><p>　　出息已过去彼则不可见</p><p>　　命断诸息灭过去亦复然</p><p>　　安般诸功德出息与入息</p><p>　　众物及字义我已略说竟</p><p>　　是种增故说未曾相离用</p><p>　　若为觉想乱当习安般念</p><p>　　已能应于数则除内贪着</p><p>　　于数若随顺是则离不顺</p><p>　　志在无乱境能摄诸乱想</p><p>　　先数从一起如是乃至十</p><p>　　修行顺此数便得功德住</p><p>　　已得功德住则能求升进</p><p>　　灭一切乱觉佛说增上故(数门竟)</p><p>　　数能灭一切觉佛但言灭</p><p>　　一切不死者以增上故也</p><p>　　内外出入息去则心影随</p><p>　　决定善观察顺是趣<a href=\"/remen/niepan.html\" class=\"keylink\" target=\"_blank\">涅槃</a></p><p>　　修行出入息随到所起处(出入息所起处同在脐)</p><p>　　如是知升进能离外贪着(随门竟)</p><p>　　安止极风处(极上下风际)</p><p>　　三摩提等起三昧既已起</p><p>　　便得功德住(止门竟)修行正住已</p><p>　　种种观察风先观于本处</p><p>　　谓风所从起此处为云那</p><p>　　为一为二耶冷暖悉观察</p><p>　　八种如前说为总观诸大</p><p>　　唯在一种耶观时悉俱有</p><p>　　以一增上说修行观风大</p><p>　　造色从彼生<a href=\"/remen/weixin.html\" class=\"keylink\" target=\"_blank\">唯心</a>与心法</p><p>　　依彼造色起非彼造色已</p><p>　　而复有种大</p><p>　　诸有入出息是风名依种</p><p>　　报风及长养是为三种风</p><p>　　或说入在前出者在于后</p><p>　　或说出在前入者在于后</p><p>　　皆有因缘故彼作如是说</p><p>　　如其真实义慧者乃决定</p><p>　　于脐处所起净治毛孔道(此报风开毛孔故名出非出外)</p><p>　　由此风义故彼说出在前</p><p>　　毛孔已开净入者则在前</p><p>　　如人初生时阿那入故起</p><p>　　息风最先出是故说波那(此是真实义)</p><p>　　息风诸种大割截不生苦</p><p>　　当知彼非受谓受则不然</p><p>　　以彼修行者不患诸断逼</p><p>　　是故出入息于身复非受</p><p>　　识命若断时息则不回转</p><p>　　是则众生数必由命根起</p><p>　　息则是身行世尊之所说</p><p>　　亦名根本依众生所由转</p><p>　　是息既已灭命则无所依</p><p>　　以能持命根故说众生数</p><p>　　阿那般那念缘风为境界</p><p>　　虽曰正思惟而非真实行</p><p>　　一切所修观彼悉缘风起</p><p>　　于观有差别次第今当说</p><p>　　阿那般那念分别有三种</p><p>　　所谓从闻起思慧与修慧</p><p>　　于是安般念比丘闻慧生</p><p>　　一切时悉受名字为境界</p><p>　　境界出入息正念思慧生</p><p>　　当知彼缘名时或复缘义</p><p>　　阿那般那念所起修禅慧</p><p>　　悉已舍名观唯缘诸法义</p><p>　　当知近境界无有种种异</p><p>　　亦非相续缘说是等智行</p><p>　　谓是安般念无痴智慧性</p><p>　　亦名为舍性是则佛所说</p><p>　　当知是慧性舍根共俱生</p><p>　　若使是舍性则与余共起</p><p>　　欲色二有系无色无身依</p><p>　　非彼最后禅身密无息故</p><p>　　或谓根本地亦复是眷属</p><p>　　说言唯眷属非是根本地</p><p>　　欲使彼舍性在于根本地</p><p>　　阿那般那念应当在八地</p><p>　　所言唯眷属如是说舍根</p><p>　　知彼安般念唯在于五地</p><p>　　此定在五地依是处回转</p><p>　　欲中间未至及后二眷属</p><p>　　最上顶四禅彼虽有舍根</p><p>　　无有于彼身净治毛孔道</p><p>　　第四及眷属彼中说二种</p><p>　　报生与长养唯无有依风</p><p>　　出息与入息是风名为依</p><p>　　以身极厚密无依说二种</p><p>　　佛说出入息四禅正受刺</p><p>　　亦言咽喉处明知有所说</p><p>　　是彼方便故亦以禅义摄</p><p>　　出息与入息彼处定无有</p><p>　　修行观出息上际第四禅</p><p>　　已极风境界于彼正忆念</p><p>　　云何我是心于缘究竟未</p><p>　　或复更于上少进重观察</p><p>　　或即于彼住不作余方便</p><p>　　修行如是观则能除疑惑</p><p>　　修行极风际是处善观察</p><p>　　当知如是心则名除疑观(观门竟)</p><p>　　于上观察已依风还止住</p><p>　　观察所应已复起余所修</p><p>　　若彼观风心于还善决定</p><p>　　是说修行者回转巧方便</p><p>　　如人游聚落所作讫已归</p><p>　　修行如是观喜乐遂增长</p><p>　　已舍入息念安处出息缘</p><p>　　亦舍出息念安处入息缘</p><p>　　于数已究竟息去亦随去</p><p>　　如是一切种亦名为回转</p><p>　　观察所应相相相而回转</p><p>　　种种众事观次第转亦然</p><p>　　善于回转者说此回转义</p><p>　　当知是回转修行智慧处</p><p>　　从彼方便起胜道现生前</p><p>　　闻慧念已度次第思慧生</p><p>　　已舍欲界行然后入修慧</p><p>　　是悉名回转世尊之所说</p><p>　　从彼未至地次第入初禅</p><p>　　乃至第三禅其转亦如是</p><p>　　第四禅眷属若彼有风者</p><p>　　是亦应回转入于根本地</p><p>　　从彼起巧便次第住起缘</p><p>　　入出与优波此六悉回转</p><p>　　舍共方便地共地现在前</p><p>　　舍共方便地不共现在前</p><p>　　舍不共方便不共现在前</p><p>　　缘相方便地展转究竟地</p><p>　　是名上回转明智所称说</p><p>　　(<a href=\"/remen/shengren.html\" class=\"keylink\" target=\"_blank\">圣人</a>凡夫共有法。名为共地。从缘至缘名为转诸相。诸方便诸地次第转亦如是也)</p><p>　　如我智方便已说回转义</p><p>　　无垢清净念今当次第说</p><p>　　如令彼修行须臾抑止盖</p><p>　　是则为清净不净非所应</p><p>　　若已成就数能舍内贪着</p><p>　　此义应当知慧者观清净</p><p>　　随顺已成就能舍外贪着</p><p>　　如是正思惟智者念清净</p><p>　　比丘心已住不为乱所乱</p><p>　　如是不动念修行智清净</p><p>　　若已于风际观察离疑惑</p><p>　　不复更求息是则为清净</p><p>　　念地悉已竟所依诸过恶</p><p>　　不为则清净是说须臾顷</p><p>　　阿那般那念方便道所摄</p><p>　　功德住升进是义我已说</p><p>　　修行胜道升进分第六</p><p>　　功德住升进及余方便摄</p><p>　　修行一切地共地不共地</p><p>　　功德住升进彼依胜道起</p><p>　　种种相行义今当说善听</p><p>　　梯揥既已起(心住处名)修行心爱乐</p><p>　　如是爱乐心巧便功德住</p><p>　　慧者善方便起意勤修行</p><p>　　如其功德住是则巧方便</p><p>　　将入微妙境勿随流注想</p><p>　　慧者摄心住如应善<a href=\"/remen/shouchi.html\" class=\"keylink\" target=\"_blank\">受持</a></p><p>　　所住妙功德澄净无垢浊</p><p>　　具足无减少清净安隐住</p><p>　　淳一普鲜明凝定而不动</p><p>　　是缘由感有时过复归无</p><p>　　色相次第起种种众相生</p><p>　　修行正思惟身心生喜乐</p><p>　　于是功德住具足摄<a href=\"/remen/zhiguan.html\" class=\"keylink\" target=\"_blank\">止观</a></p><p>　　既能起身乐心亦正安隐</p><p>　　自地亦他地功德住升进</p><p>　　是今当略说修行广分别</p><p>　　修行三摩提巧便随顺念</p><p>　　智者开慧眼说名为功德</p><p>　　心足处安立说名功德住</p><p>　　圣道修对治说名功德进</p><p>　　对治诸圣行功德住升进</p><p>　　随地过恶心所起悉能除</p><p>　　修行勤<a href=\"/remen/jingjin.html\" class=\"keylink\" target=\"_blank\">精进</a>功德利增广</p><p>　　信戒闻舍慧无贪恚痴根</p><p>　　欲精进惭愧除喜不放逸</p><p>　　悦乐念定舍正智余善法</p><p>　　如是一切种自地离诸垢</p><p>　　其功德住立即随地对治</p><p>　　是由精进力助善长养心</p><p>　　何于彼地中种数不摄受</p><p>　　功德住升进自地以广说</p><p>　　自地善根力他地功德生</p><p>　　修行最胜义此相今略说</p><p>　　自地既增上余胜净法生</p><p>　　当知是功德他地而升进</p><p>　　无量行方便一切诸度法</p><p>　　种种对治相他地功德起</p><p>　　谓于初念处三念兼已修</p><p>　　暖来及顶忍世间第一法</p><p>　　见道思惟道无学道亦修</p><p>　　诸禅与<a href=\"/remen/shentong.html\" class=\"keylink\" target=\"_blank\">神通</a>无量无色定</p><p>　　<a href=\"/remen/zhengfa.html\" class=\"keylink\" target=\"_blank\">正法</a>道品分究竟漏尽智</p><p>　　背舍一切入妙愿智清净</p><p>　　身念善根力乃起是诸法</p><p>　　微妙功德相一切随顺生</p><p>　　若住系心处是则自地相</p><p>　　其相起在身亦现亦复触</p><p>　　有时说近果有时说非近</p><p>　　或复有与果或空无所与</p><p>　　所谓近果者是相近边住</p><p>　　若彼果不近当知是相远</p><p>　　若使现而触是即与果相</p><p>　　虽现而不触空相无功德</p><p>　　譬犹无果树华繁而无实</p><p>　　如人冷渴逼远见有水火</p><p>　　彼终不起触但见相亦然</p><p>　　空无功德故于身无快乐</p><p>　　喜悦极增长息乐及寂止</p><p>　　身心受斯乐是说与果相</p><p>　　功德及余法自地与他地</p><p>　　升进相回转四种俱亦然</p><p>　　一切升进相殊妙种种印</p><p>　　莲花众宝树靡丽诸器服</p><p>　　光炎极显昭无量<a href=\"/remen/zhuangyan.html\" class=\"keylink\" target=\"_blank\">庄严</a>具</p><p>　　慧说为胜道功德住升进</p><p>　　所起诸妙相我今当具说</p><p>　　修行者谛听于上曼荼逻</p><p>　　淳一起众相流光参然下</p><p>　　清净如颇梨其光充四体</p><p>　　令身极柔软又复从身出</p><p>　　渐渐稍流下随其善根力</p><p>　　远近无定相彼成曼荼逻</p><p>　　势极还本处根本种性中</p><p>　　其相三阶起功德住五相</p><p>　　功德进五相不坏功德二</p><p>　　半坏功德二尽坏功德一</p><p>　　复还系心处住本种性已</p><p>　　流散遍十方(十相生)功德十相上(十相各生十相)</p><p>　　各复一相现又于流散边</p><p>　　生诸深妙相于彼深妙际</p><p>　　复生深妙相上下轮诸相</p><p>　　亦复如是现于彼三阶处</p><p>　　种种杂相生自相各已灭</p><p>　　唯彼总相住诸杂既已无</p><p>　　寂静行回转此三曼荼逻</p><p>　　境分犹不移顺本功德住</p><p>　　自体如前说入息三摩提</p><p>　　遍充满下方出息三摩提</p><p>　　遍充满上方二俱满十方</p><p>　　正受妙甚深如是随意者</p><p>　　是谓法自在清净系心处</p><p>　　无法而不求既生有长养</p><p>　　成就诸功德如天曼陀树</p><p>　　曼陀池生长功德住升进</p><p>　　种种众妙相是义我已说</p><p>　　修<a href=\"/remen/xingshan.html\" class=\"keylink\" target=\"_blank\">行善</a>守持</p><p>　　修行方便道安般念决定分第七</p><p>　　已说升进法所摄诸功德</p><p>　　修行决定分是今次第说</p><p>　　善于出息念入息俱亦然</p><p>　　出入谛思惟分别具明了</p><p>　　此则决定分世尊之所说</p><p>　　一切诸善根各各尽自相</p><p>　　最胜无上智说名为决定</p><p>　　彼诸修行者安住决定分</p><p>　　出息入息时正观无常相</p><p>　　息法次第生展转更相因</p><p>　　乃至众缘合起时不暂停</p><p>　　当知和合法是性速朽灭</p><p>　　法从因缘起性羸故无常</p><p>　　一切众缘力是法乃得生</p><p>　　虚妄无坚固速起而速灭</p><p>　　非常毒所毒其性不久住</p><p>　　修行如是观此则决定念</p><p>　　譬如运行天息变疾于彼</p><p>　　决定无常想修行趣涅槃</p><p>　　非出息未灭而有入息生</p><p>　　非入息未灭而有出息生</p><p>　　如是谛观察修行决定分</p><p>　　粗涩利刺生种种苦逼相</p><p>　　谓息出与入一切时迫切</p><p>　　于息能觉了具足众苦相</p><p>　　如是谛思惟说名为决定</p><p>　　自相无坚固寂灭空<a href=\"/remen/wuwo.html\" class=\"keylink\" target=\"_blank\">无我</a></p><p>　　因缘力所起从缘起故灭</p><p>　　<a href=\"/remen/sheli.html\" class=\"keylink\" target=\"_blank\">舍利</a>有我相<a href=\"/remen/changzhu.html\" class=\"keylink\" target=\"_blank\">常住</a>不变易</p><p>　　如是颠倒行一切悉远离</p><p>　　唯作真实观是名为决定</p><p>　　非我无牢固亦无有自在</p><p>　　非彼出入息曾有觉知相</p><p>　　谛知无我故是说为决定</p><p>　　当知是智相相似圣行名</p><p>　　此则为方便非彼真实行</p><p>　　比丘安般念杂想觉所乱</p><p>　　既乱心不悦应当从数起</p><p>　　或从入息数或从出思数</p><p>　　思乱觉观想由是究竟离</p><p>　　慧者于入息系心行数时</p><p>　　一入数为一不杂数出息</p><p>　　专念不乱数如是乃至十</p><p>　　舍彼十出息从此得决定</p><p>　　此则说具足成就根本数</p><p>　　更有余数法修行方便起</p><p>　　若于根本数不能起决定</p><p>　　促息使易觉方便令心生</p><p>　　当舍二出息然后数入一</p><p>　　定意心不乱第二数成就</p><p>　　若于二方便犹不起决定</p><p>　　乃至越十出然后数入一</p><p>　　正念心不乱次第至具足</p><p>　　是说修行者十种数成就</p><p>　　如上十种法是则数究竟</p><p>　　于上更复舍增数非修行</p><p>　　修行如是数是则数法成</p><p>　　成已应当舍复进余方便</p><p>　　修行于数法若复不成就</p><p>　　应更如前说还从初数起</p><p>　　方便成数法便得决定分</p><p>　　数法已成就慧者心随顺</p><p>　　六种如前说修行正方便</p><p>　　修行于六种疾生厌离想</p><p>　　不乐着生死勤忧断烦恼</p><p>　　修行心远离一切有为法</p><p>　　当知是离欲清净决定分</p><p>　　或说长在前或说短在前</p><p>　　如其决定义今当次第说</p><p>　　谓出息始起说言短在前</p><p>　　是说非所应势渐增进故</p><p>　　息去渐久远乃至未还间</p><p>　　当知尽是长谓短则不然</p><p>　　出息渐增长未到究竟处</p><p>　　是中所观察说名长中短</p><p>　　一心勤方便专念正思惟</p><p>　　增长至究竟说名长中长</p><p>　　观已风回转舍离余求想</p><p>　　然后得决定此则短中长</p><p>　　入息极短时还到所起处</p><p>　　于是所观察说名短中短</p><p>　　如是正思惟修行善明了</p><p>　　已得决定分复进余方便</p><p>　　满身遍觉知出入身行息</p><p>　　修行如是觉则为决定分</p><p>　　譬如火炽然光炎则长远</p><p>　　薪尽火将灭光炎还渐短</p><p>　　若更增益薪光炎普周遍</p><p>　　势尽乃归灭四种风亦然</p><p>　　或说于长短内外互立名</p><p>　　或二俱长短如是种种说</p><p>　　如彼汲深井瓶下转就远</p><p>　　既摄令还上讫至复之短</p><p>　　譬如仰射空矢发疾无阂</p><p>　　其去渐高远势极还自下</p><p>　　修行正思惟观察依风相</p><p>　　初远然后近长短义亦然</p><p>　　犹如牵旋轮屈伸互往来</p><p>　　往远名为长来近则为短</p><p>　　息风迭出入长短亦复然</p><p>　　譬彼<a href=\"/remen/zhendi.html\" class=\"keylink\" target=\"_blank\">真谛</a>观先苦而后集</p><p>　　观息亦如是先长然后短</p><p>　　若初禅息短第二禅息长</p><p>　　以违正受义是说则不然</p><p>　　于彼初禅中息风势极远</p><p>　　第二禅息短正受渐差别</p><p>　　满身遍觉知则依第三禅</p><p>　　最后身行息以离毛孔故</p><p>　　此说诸三昧随顺功德相</p><p>　　修行安住彼不为觉想乱</p><p>　　何故初禅中唯说长无短</p><p>　　不舍诸所依由是故息长</p><p>　　彼以觉想力能令息去长</p><p>　　第二舍诸依势羸故息短</p><p>　　甚深修多罗佛说山顶泉</p><p>　　涓流势不远余处无来故</p><p>　　如彼山顶喻第二依亦然</p><p>　　唯从其处起是终不能远</p><p>　　彼说健士夫负重而上山</p><p>　　竭力令气奔息风急回转</p><p>　　既到安隐处其息乃调适</p><p>　　是喻说彼息前短而后长</p><p>　　所说健士夫负重而上山</p><p>　　以身力方便是乃令息长</p><p>　　如彼劣方便不自力负重</p><p>　　以无力方便息微故不远</p><p>　　譬如壮夫射能令箭极远</p><p>　　劣力无方便势弱去则近</p><p>　　此喻应当知是说长短义</p><p>　　修行细微觉一切谛明了</p><p>　　如是十六分悉名为决定</p><p>　　如方便升进分别功德住</p><p>　　决定安般念亦应如是说</p><p>　　如彼所未说诸余功德住</p><p>　　是故我当说如其决定分</p><p>　　观察风所起根本极清净</p><p>　　修行妙微相则于是处现</p><p>　　于彼究竟处摩尼宝三昧</p><p>　　当知此功德方便根本生</p><p>　　已说妙方便根本决定分</p><p>　　余深正受相一切如前说</p><p>　　修行方便胜道决定分第八</p><p>　　已说方便道所摄决定分</p><p>　　胜道决定相是今我当说</p><p>　　修行善决定系心处坚固(谓尔炎也)</p><p>　　身受与心法于是正观察</p><p>　　说有六种因是能成就果</p><p>　　成坏各三种(成熟熟亦坏也)</p><p>　　修行决定相于是六种因</p><p>　　方便善观察是则能次第</p><p>　　疾得诸漏尽复更有余因</p><p>　　种种成坏事如是多无量</p><p>　　我今当略说何等为修行</p><p>　　水种所坏相谓七日死尸</p><p>　　毁变相已现彼彼诸死尸</p><p>　　青黑瘀烂坏已坏脓血流</p><p>　　恶汁相浇漫溃漏若分离</p><p>　　杂恶极臭秽是悉水所坏</p><p>　　内身俱亦然乃至劫成败</p><p>　　斯由水大力水轮极沸涌</p><p>　　大地皆瀸坏从彼三禅际</p><p>　　周匝水来下洪注极漂荡</p><p>　　有物皆消尽一切情识类</p><p>　　百谷及藂林土地地所生</p><p>　　悉为水所坏众生水所坏</p><p>　　是皆依宿业如上水灾相</p><p>　　无垢决定说此诸一切种</p><p>　　皆从三昧地修行果所起</p><p>　　当知是决定修行善系心</p><p>　　安住三摩提是能于所缘</p><p>　　明见彼种相此地熟时熟</p><p>　　(亦义言坏此地能坏烦恼时见坏相)</p><p>　　充满境界海修行所见坏</p><p>　　水大决定相火大所坏相</p><p>　　今当说善听识类非识类</p><p>　　斯亦如上说及自现火然</p><p>　　一切皆消尽乃至劫成败</p><p>　　世界悉灰灭于彼火轮处</p><p>　　炽炎大火起亦从二禅际</p><p>　　弥满悉雨火盛火普周遍</p><p>　　世界俱洞然于彼三昧地</p><p>　　正观思惟起修行见此变</p><p>　　火坏决定相</p><p>　　风大所坏相今当次第说</p><p>　　如上诸种类悉为风所坏</p><p>　　大地及须弥分散若粉尘</p><p>　　一切尽磨灭是皆风大力</p><p>　　上际第四禅下极风轮界</p><p>　　灾风从彼起其中皆散坏</p><p>　　一切风所坏智者见真实</p><p>　　如是正思惟风坏决定相</p><p>　　云何彼修行常起深忧厌</p><p>　　于前见苦法随忆念不忘</p><p>　　八苦大<a href=\"/remen/diyu.html\" class=\"keylink\" target=\"_blank\">地狱</a>各增十六分</p><p>　　彼彼众苦类无量边地狱</p><p>　　众生生彼处随行受众苦</p><p>　　我于此恶道未离或牵来</p><p>　　如八大地狱谁能尽称说</p><p>　　其中无量苦难可得边际</p><p>　　设人有百头头各有百舌</p><p>　　欲说地狱苦穷劫不能尽</p><p>　　如愚黠地经唯佛善分别</p><p>　　我悉能究竟无有能测者</p><p>　　<a href=\"/remen/lunhui.html\" class=\"keylink\" target=\"_blank\">轮回</a>苦毒海往返<a href=\"/remen/wuliangjie.html\" class=\"keylink\" target=\"_blank\">无量劫</a></p><p>　　颠倒不善行致此大苦果</p><p>　　自见<a href=\"/remen/suming.html\" class=\"keylink\" target=\"_blank\">宿命</a>时是痛曾悉经</p><p>　　修行忆本苦便得顺涅槃</p><p>　　闇冥心增上畜生不净业</p><p>　　受痴不爱果种种苦报身</p><p>　　九万九千种形类各别异</p><p>　　空行水陆性蚑行蠕动类</p><p>　　随业各受生宛转此剧处</p><p>　　一切诸畜生展转相残食</p><p>　　我以愚痴故悉增受此苦</p><p>　　顾此而怀惧心与厌患俱</p><p>　　修行深忧厌则于苦决定</p><p>　　修行已如是方便生厌离</p><p>　　又复自亿念饿鬼无量苦</p><p>　　咽细如针孔巨身如沃焦</p><p>　　于此无数劫饥渴极热恼</p><p>　　见天降甘雨欲饮成炭火</p><p>　　如彼四大海深广无崖底</p><p>　　饮之令悉尽不能止饥渴</p><p>　　裸形被长发状烧多罗树</p><p>　　于中甚久长受此种种苦</p><p>　　业风飘东西吹身令碎折</p><p>　　亦如狂飙起摧破久枯树</p><p>　　我积悭贪行不习惠施业</p><p>　　故生饿鬼处受此诸苦痛</p><p>　　三昧境界地修行思惟起</p><p>　　种种别观察便得不放逸</p><p>　　虽未断烦恼见此众苦迫</p><p>　　楚毒深忧惧极厌生死苦</p><p>　　既厌能离欲如观掌中宝</p><p>　　贪欲既已离便速得解脱</p><p>　　譬如香美食其中有蛊毒</p><p>　　种种生死味杂苦亦如是</p><p>　　亦如箧盛蛇有人负自随</p><p>　　若能觉弃舍不为毒所中</p><p>　　身亦复如是四大为毒蛇</p><p>　　智者能舍离不为彼所害</p><p>　　如愚执火炬急持即自烧</p><p>　　明人知时舍不为火所焚</p><p>　　乐着生死者灾炎常炽然</p><p>　　若能觉舍离不为火所焚</p><p>　　譬诸恐怖处亦如被烧舍</p><p>　　蚖蛇毒[口*赦]聚生死畏过是</p><p>　　譬犹空聚落又如彼虚器</p><p>　　诸法空无我真实性亦然</p><p>　　此三恶道中如是苦无量</p><p>　　虽天有喜乐是亦为大苦</p><p>　　譬彼盛火然贪爱炽如是</p><p>　　久处在天上常为欲火焚</p><p>　　自忆忉利天安处善法坐</p><p>　　天女侍<a href=\"/remen/gongyang.html\" class=\"keylink\" target=\"_blank\">供养</a>无量极快乐</p><p>　　四园列宝树花果妙庄严</p><p>　　随意五所欲一切曾悉受</p><p>　　时乘白龙象游观诸浴池</p><p>　　纵意林流间回顾弥日夕</p><p>　　食必须陀味饮则甘曼陀</p><p>　　充实无疑患受乐如大海</p><p>　　又处内胜堂天女进音乐</p><p>　　妖艳极姿态光色曜心目</p><p>　　妙音六万种常闻美软声</p><p>　　耳目随彼转令我心醉冥</p><p>　　诸天发微歌声与弦管谐</p><p>　　偃卧听音乐寤寐皆喜悦</p><p>　　诸根回五欲犹如旋火轮</p><p>　　须弥山王顶安处快自在</p><p>　　百一众杂宝间错庄严地</p><p>　　诸天共娱乐经历甚久长</p><p>　　触彼五境界发动五情根</p><p>　　一切悉奇特皆是快乐因</p><p>　　诸天共器食随福有差别</p><p>　　见此异色时心则生忧恼</p><p>　　如是极愁惨犹如地狱苦</p><p>　　食此不净饭低头内惭耻</p><p>　　悔责本宿业令我致此苦</p><p>　　诸天阿修罗自守贪彼利</p><p>　　由是兴诤怒畏死大恐惧</p><p>　　或为天给使或复极贫窭</p><p>　　我虽生天上无异恶道苦</p><p>　　于彼恒乐处衰死二五相</p><p>　　是相及命终尔时最大苦</p><p>　　方欲恣所乐五衰忽然至</p><p>　　若见是相时愁怖不自安</p><p>　　天眼卒便瞬浴已水着身</p><p>　　一切妙境界其心不喜乐</p><p>　　千种乐自然加陵频伽音</p><p>　　今则寂无声当知七日死</p><p>　　玉女悉舍去余天共从事</p><p>　　见已生热恼命终入地狱</p><p>　　唯有贤圣人了达无常变</p><p>　　解脱生死苦凡夫为烧然</p><p>　　腋下流汗出衣服卒垢腻</p><p>　　见已大恐怖是则净业尽</p><p>　　华冠皆鲜严而今忽萎熟</p><p>　　身体本光泽一朝顿枯悴</p><p>　　常所爱乐坐今恶不复乐</p><p>　　是五恶瑞现当知死时至</p><p>　　唯有见谛者无此诸恶相</p><p>　　我今说比丘于是增厌患(梵本中无此一偈)</p><p>　　诸天及天处衰变不久住</p><p>　　明智修行者见斯无常变</p><p>　　四宝须弥王真金山围绕</p><p>　　修行慧眼净见此悉融消</p><p>　　又诸大铁围周匝四天下</p><p>　　消坏非常相行者见明了</p><p>　　修行于天上如是观察己</p><p>　　复于人道中思惟正忆念</p><p>　　或时犯王法斩截身手足</p><p>　　拷掠极楚毒我悉遍经历</p><p>　　亲戚永别离悲恋为堕泪</p><p>　　设集着一处过于四大海</p><p>　　计我从本来人中所受生</p><p>　　白骨悉积聚高广喻须弥</p><p>　　流回三恶道楚毒无过者</p><p>　　人天所受苦是亦多无量</p><p>　　欲广分别说穷劫不能尽</p><p>　　三昧境界地思惟所生果</p><p>　　观察善明了修行深忧厌</p><p>　　我虽舍家业不能成<a href=\"/remen/daoguo.html\" class=\"keylink\" target=\"_blank\">道果</a></p><p>　　自谓为<a href=\"/remen/chujia.html\" class=\"keylink\" target=\"_blank\">出家</a>未出生死狱</p><p>　　我虽弃恩爱名曰舍所生</p><p>　　而不能免离痴爱业父母</p><p>　　徒自为人子不从<a href=\"/remen/fofa.html\" class=\"keylink\" target=\"_blank\">佛法</a>生</p><p>　　外假圣法衣力不离痴惑</p><p>　　舍彼五欲利依止出家业</p><p>　　而于佛法中不获少功德</p><p>　　虽舍内贪着而不得出要</p><p>　　四念未成就何从得心乐</p><p>　　剃发毁形好而不舍憍慢</p><p>　　空失欲味欢不得禅悦乐</p><p>　　于五无间业未能定不起</p><p>　　譬如无舟梁而欲越深水</p><p>　　未入决定聚复无生天业</p><p>　　无明覆心眼永没生死渊</p><p>　　应勤业所务无有无作果</p><p>　　作者终不丧修行宜善思</p><p>　　常受人信施侵彼肌体分</p><p>　　谓我有功德自顾空无实</p><p>　　由此利养心翳我善功德</p><p>　　深思克骨苦即时兴厌离</p><p>　　未脱诸恶趣颠倒见所缚</p><p>　　不向平等路牟尼一乘道</p><p>　　得生难得趣诸根悉具足</p><p>　　值佛兴于世又得闻正法</p><p>　　而不舍苦器未渡贪欲海</p><p>　　拔刀五恶贼是亦未摧灭</p><p>　　如是正观时修行向解脱</p><p>　　作是忧厌相则便生决定</p><p>　　身为不净器三十六充满</p><p>　　譬如大地种生育众杂类</p><p>　　身为隐覆聚亦常假澡浴</p><p>　　聚沫撮摩法不久必当灭</p><p>　　譬如毒蛇箧四大箧亦然</p><p>　　八万虫中舍常共竞侵食</p><p>　　是身为灾宅四百四病恼</p><p>　　种种苦不净一切内充满</p><p>　　譬如故空舍亦如丘冢间</p><p>　　坏器无坚固说身亦复然</p><p>　　无量众恶聚虚妄非真实</p><p>　　颠倒起贪着长夜婴楚毒</p><p>　　将复处胞胎数数受生苦</p><p>　　不见真实法生死轮常转</p><p>　　始受迦罗逻次生泡肉段</p><p>　　渐厚成肢节五种胞胎苦</p><p>　　幽闭无日狱生熟藏所迫</p><p>　　长养于行厕臭闷不净苦</p><p>　　出胎受生苦轮转老病死</p><p>　　一切诸阴起三相所迫切</p><p>　　观色如聚沫受如水上泡</p><p>　　想如春时炎众行如芭蕉</p><p>　　识种犹如幻虚妄无真实</p><p>　　逼迫是苦相因缘是集相</p><p>　　寂静灭尽相出要是道相</p><p>　　于此<a href=\"/remen/sishengdi.html\" class=\"keylink\" target=\"_blank\">四圣谛</a>修行渐观察</p><p>　　思惟十六行解脱生死苦</p><p>　　略说一切法自相及共相</p><p>　　明知决定义修行正观察</p><p>　　修行然慧灯正观四真谛</p><p>　　能断恶趣分离诸受胎苦</p><p>　　不复乐受身婴世之苦恼</p><p>　　舍除利养行独处修远离</p><p>　　已能修厌离不味生天乐</p><p>　　况复着人间忍受诸苦痛</p><p>　　观种如毒蛇阴为五怨贼</p><p>　　<a href=\"/remen/zijue.html\" class=\"keylink\" target=\"_blank\">自觉</a>贪欲患长夜密侵害</p><p>　　六根如空聚尘贼竞来集</p><p>　　于此内外入修行真实观</p><p>　　见爱如大河涅槃如<a href=\"/remen/bian.html\" class=\"keylink\" target=\"_blank\">彼岸</a></p><p>　　修行慧眼净观法空无我</p><p>　　如是知真实不乐处三有</p><p>　　明见诸法者略说三成相</p><p>　　及前说三坏方便勤修习</p><p>　　次第相行义是今当更说</p><p>　　一色种种观一一四种因</p><p>　　决定知<a href=\"/remen/yinguo.html\" class=\"keylink\" target=\"_blank\">因果</a>究竟身念处</p><p>　　受与心相应观时惟自体</p><p>　　因缘果无量其相同种性</p><p>　　修行思惟起悉依所依现</p><p>　　心犹不调马如幻如猿猴</p><p>　　无量因缘相一切现所依</p><p>　　二阴空无我次合观想色</p><p>　　想合受与识行二亦如是</p><p>　　次第想色受想色识亦然</p><p>　　分别想受识行三同想说</p><p>　　四五渐和合思惟坏自相</p><p>　　总缘五盛阴七处三种观</p><p>　　悦乐广境界还灭观生灭</p><p>　　一念见真实具足法念处</p><p>　　正观阴种相如化梦水月</p><p>　　定慧转增广彼则暖法生</p><p>　　其心极寂静总见<a href=\"/remen/wuyin.html\" class=\"keylink\" target=\"_blank\">五阴</a>相</p><p>　　自身欲火烧<a href=\"/remen/sanjie.html\" class=\"keylink\" target=\"_blank\">三界</a>尽炽然</p><p>　　诸相三三昧正向解脱门</p><p>　　初观四圣谛真实十六行</p><p>　　成就暖法已增进真实观</p><p>　　见<a href=\"/remen/foshen.html\" class=\"keylink\" target=\"_blank\">佛身</a>相好无量诸功德</p><p>　　第一寂灭法清净离烦恼</p><p>　　圣众功德海甚深无崖底</p><p>　　种种微妙相现身及境界</p><p>　　见已心<a href=\"/remen/huanxi.html\" class=\"keylink\" target=\"_blank\">欢喜</a>顶法具足相</p><p>　　增进生法忍五趣现境界</p><p>　　恶道炽然灭游息清凉处</p><p>　　中住经生死最上唯一心</p><p>　　先观无量苦次见苦种生</p><p>　　种转增广大渐见苦集灭</p><p>　　灭已然后观八圣平等道</p><p>　　变灭无常相粗涩逼迫苦</p><p>　　空寂无众生不自在无我</p><p>　　苦种是因缘众缘合为集</p><p>　　种生故说起兴果名为缘</p><p>　　苦集尽故灭灭静说寂止</p><p>　　清净离三有觉说为妙出</p><p>　　径路是道相平直说正义</p><p>　　进向谓之趣乘出故说乘</p><p>　　<a href=\"/remen/sidi.html\" class=\"keylink\" target=\"_blank\">四谛</a>十六行具足真实欢</p><p>　　忍法次第生世间第一法</p><p>　　圣行正受地得是三决定</p><p>　　见道思惟道次第渐究竟</p><p>　　一切微妙相各各随地起</p><p>　　成就实智慧具足诸功德</p><p>　　当知上所说修行决定分</p><p>　　诸有明智者应作正方便</p><p>　　信勤勿懈怠常起欲惭愧</p><p>　　于诸梵行者常当爱恭敬</p><p>　　自守修净戒威仪令安谛</p><p>　　假使得利养少欲知止足</p><p>　　易满亦易养适身知量食</p><p>　　亦如人膏车不为贪味故</p><p>　　晓了一切有所生悉过患</p><p>　　思惟善观察三有如火然</p><p>　　如彼重病人信受医方疗</p><p>　　闻善知识说观察谛思惟</p><p>　　常以清净心系身莫放逸</p><p>　　寂嘿少言说宴坐思实义</p><p>　　丘圹林树间闲居修远离</p><p>　　无事乐山岩窟中露地坐</p><p>　　树下敷草叶如是清净住</p><p>　　修行内思惟勤习无休懈</p><p>　　专精求己利远离退住过</p><p>　　必能得升进决定功德分</p><p>　　修行勤方便具足诸善根</p><p>　　我以少慧力略说诸法性</p><p>　　如其究竟义十力智境界</p><p>　　修行方便道不净观退分第九</p><p>　　如我力所能已说安般念</p><p>　　修行不净观次第应分别</p><p>　　不净方便观思惟念退减</p><p>　　明智所知相是今我当说</p><p>　　修行初方便自于身少分</p><p>　　背净开皮色观其所起相</p><p>　　虽暂坏皮色不力勤方便</p><p>　　净想还复生说名修行退</p><p>　　不能起所应重令皮色坏</p><p>　　净想仍不除亦名修行退</p><p>　　修行爱欲增应往至冡间</p><p>　　取彼不净相还来本处坐</p><p>　　所见诸死尸我身亦复然</p><p>　　一心<a href=\"/remen/neiguan.html\" class=\"keylink\" target=\"_blank\">内观</a>察如彼冡间相</p><p>　　彼为我作证由是得真实</p><p>　　已得真实相不复起邪想</p><p>　　如是方便修慧眼犹不净</p><p>　　当知是颠倒无智痴冥聚</p><p>　　若于足指缘闇乱心不住</p><p>　　当于上系心观察求升进</p><p>　　于上坏色处其心复驰乱</p><p>　　当力勤精进方便离退过</p><p>　　勿为烦恼染令不至解脱</p><p>　　自勉勤方便疾得到涅槃</p><p>　　自于身坏相系念无分散</p><p>　　日夜勤修习莫令烦恼起</p><p>　　修行微妙想世尊之所说</p><p>　　常能守护想是终不退减</p><p>　　具足观内身其念已坚固</p><p>　　次应观外缘渐习令增广</p><p>　　于外已周满坚固三摩提</p><p>　　当知是不久次第尽诸漏</p><p>　　如王无器甲安足不坚固</p><p>　　而欲御怨敌必为彼所害</p><p>　　修行于自身愚痴未决定</p><p>　　而欲观外缘是必于行退</p><p>　　我已说比丘无黠故修退</p><p>　　更有余退过今当说善听</p><p>　　当知修行退没在痴冥故</p><p>　　或为盛烦恼业行所障蔽</p><p>　　有人因<a href=\"/remen/seyu.html\" class=\"keylink\" target=\"_blank\">色欲</a>而起烦恼退</p><p>　　于彼美艳色痴爱覆正念</p><p>　　种种上衣服文彩发光泽</p><p>　　璎珞庄严具金银众妙宝</p><p>　　于先俗所乐修行还顾恋</p><p>　　因此动欲想当知是必退</p><p>　　形相计端严处处着姿好</p><p>　　一切身肢节妄想起贪欲</p><p>　　身体诸肢节细滑柔软触</p><p>　　忆此本所更欲火还复炽</p><p>　　或泣或言笑歌舞相顾盻</p><p>　　彩服贯珠环文绣庄严具</p><p>　　来去若容止流转行者心</p><p>　　顾念是威仪欲起令退转</p><p>　　有人情欲深不专在四种</p><p>　　愚痴增烦恼遇形起淫乱</p><p>　　是则极恶欲疾令修行退</p><p>　　由是诸爱欲迷乱失正念</p><p>　　相与想明了是终不退转</p><p>　　谛自见内身次外善观察</p><p>　　境界广增满周匝见崄岸</p><p>　　不识究竟处修行疾退没</p><p>　　于身深爱着怖异不能进</p><p>　　修行生疑怖是必疾退减</p><p>　　若欲离疑怖于身修厌患</p><p>　　厌患想已生其心犹驰乱</p><p>　　当知修行者是必复还退</p><p>　　已说诸修行不净方便退</p><p>　　若于胜道中退亦如前说</p><p>　　达摩多罗禅经 卷下</p><p>　　修行方便不净观住分第十</p><p>　　我已略分别不净退减分</p><p>　　如其住过相今当次第说</p><p>　　修行烦恼业增长内充满</p><p>　　不晓知度法愚痴缚令住</p><p>　　自于身少分背净坏皮色</p><p>　　不知升进法烦恼增故住</p><p>　　或有渐升进遍身见坏相</p><p>　　不能求外缘乐观内身住</p><p>　　若于外境界修行心乐进</p><p>　　欲去应随去方便勿令住</p><p>　　未见究竟处而便中路止</p><p>　　痴冥住所缚犹如象系树</p><p>　　骨想有坚相其体密无间</p><p>　　不次行众想亦不求升进</p><p>　　又无厌离心亦不能决定</p><p>　　修行虽成就不净奇特道</p><p>　　不能起胜想令其身柔软</p><p>　　若不柔软身流觉则不生</p><p>　　不能生流觉是说修行住</p><p>　　修行方便道不净观升进分第十一</p><p>　　已说不净观方便道住过</p><p>　　若于胜道中住应如前说</p><p>　　今当次第说不净升进法</p><p>　　先总相思惟系念不净缘</p><p>　　次住身少分正观察自相</p><p>　　自在及外缘二种说无量</p><p>　　行者于内身自在三摩提</p><p>　　勤习正方便周满究竟处</p><p>　　外缘无量者境界普周遍</p><p>　　而于彼正受不能数自在</p><p>　　又自观内身是亦说无量</p><p>　　谓于自身处种种众多色</p><p>　　筋连与肉段其数各五百</p><p>　　提赖与揵大是皆有六种</p><p>　　提赖似果。揵大似痈。尽在腹内。</p><p>　　三十六动物三百二十骨</p><p>　　节解九百分九十千种脉</p><p>　　宣气通诸味三万六千道</p><p>　　身中诸毛孔九十九万数</p><p>　　身内侵食虫户有八十千</p><p>　　内血外精气是二共和合</p><p>　　先得迦罗逻身根与命根</p><p>　　是身不净起出自迦罗逻</p><p>　　结业之所起愚惑生乐着</p><p>　　二种重烦恼爱恚痴冥心</p><p>　　谓初受生时兴二颠倒想</p><p>　　于内生爱欲于外起嗔恚</p><p>　　男有如是想女则上相违</p><p>　　不净迦罗逻迦罗逻起泡</p><p>　　从泡生肉段渐厚成支节</p><p>　　出胎名婴儿转次为童子</p><p>　　如是渐增长盛壮谓中年</p><p>　　年逝形枯悴朽耄日衰老</p><p>　　识灭<a href=\"/remen/shouming.html\" class=\"keylink\" target=\"_blank\">寿命</a>终身坏白骨现</p><p>　　青毁节节离消碎尽磨灭</p><p>　　如是十五种修行观自相</p><p>　　始从迦罗逻次第衰老死</p><p>　　七日渐毁变乃至灰灭尽</p><p>　　宿世曾修行先从迦罗逻</p><p>　　出生至老死次第谛观察</p><p>　　白骨青赤相肢节皆离散</p><p>　　骨琐及羸朽腐坏尽磨灭</p><p>　　彼诸修行者思惟不净念</p><p>　　有从因观察或果方便学</p><p>　　成就深妙慧能了是相义</p><p>　　观察迦罗逻乃至一切分</p><p>　　四大和合净造色五情根</p><p>　　无量极微种一切从彼起</p><p>　　当复更观察死后次第相</p><p>　　日日渐变异乃至于七日</p><p>　　无复有来去视瞻笑语言</p><p>　　容止悉已灭舍离威仪姿</p><p>　　死尸渐渐异其色日毁变</p><p>　　青等诸不净如是次第现</p><p>　　膖胀脓烂溃流漫极臭处</p><p>　　种种诸虫出见已离色欲</p><p>　　观察本所著已坏食不尽</p><p>　　离散在处处能灭全具欲</p><p>　　上言端正非其本亦应言全具。</p><p>　　自见枯朽骨无复滋润相</p><p>　　久故极粗涩能离细滑欲</p><p>　　腐碎若尘塺磨灭无所有</p><p>　　成就如是相远离有形欲(有形不必患是众生)</p><p>　　五欲亦五坏随病而对治</p><p>　　相对真实相修行正观察</p><p>　　色变若离散威仪容止灭</p><p>　　羸朽及磨碎是名五种坏</p><p>　　此则自身中无量诸境界</p><p>　　修行正忆念悉能得自在</p><p>　　已说二无量自在及境界</p><p>　　修行不自在亦已分别说</p><p>　　于是不净念闻思与修慧</p><p>　　正观开慧眼是说有三种</p><p>　　作想有二种时复不想住</p><p>　　俱开解思惟或时非开解(解即开也)</p><p>　　第三性无垢离垢清净住</p><p>　　不想不开解是慧修禅起</p><p>　　起身寂止乐余二则不能</p><p>　　心亦寂静乐是名为修慧</p><p>　　滋润身柔软此则寂静相</p><p>　　二俱不柔软当知非寂静</p><p>　　彼二不寂静一则安隐住</p><p>　　是说色有中修禅所起慧</p><p>　　不净观一智依止十地起</p><p>　　根本及未至亦说欲中间</p><p>　　依住一界身境界于欲色</p><p>　　化生既命终即灭无不净</p><p>　　身净无余秽不能起厌患</p><p>　　唯观彼生灭变易无常相</p><p>　　胞胎所生身则有死尸形</p><p>　　于身起净想不净观对治</p><p>　　不求止贪欲思惟习厌患</p><p>　　更有净对治不作厌患想</p><p>　　方便净解脱智者开慧眼</p><p>　　谓于不净缘白骨流光出</p><p>　　从是次第起青色妙宝树</p><p>　　黄赤若鲜白枝叶花亦然</p><p>　　上服珠璎珞种种微妙色</p><p>　　是则名修行净解方便相</p><p>　　于彼不净身处处庄严现</p><p>　　阶级次第上三昧然慧灯</p><p>　　从彼一身出高广普周遍</p><p>　　一切余身起庄严亦如是</p><p>　　此则净解脱方便不净观</p><p>　　若能须臾顷修习此胜观</p><p>　　是则顺<a href=\"/\" class=\"keylink\" target=\"_blank\">佛教</a>堪受一切施</p><p>　　世尊所称叹三界良<a href=\"/remen/futian.html\" class=\"keylink\" target=\"_blank\">福田</a></p><p>　　说余一切相功德亦复然</p><p>　　白骨青瘀想成就心厌离</p><p>　　因是不净念方便度诸地</p><p>　　所谓身念止受心法念处</p><p>　　暖来及顶忍世间第一法</p><p>　　见道及<a href=\"/remen/xiudao.html\" class=\"keylink\" target=\"_blank\">修道</a>乃至漏尽智</p><p>　　因是方便度一切功德地</p><p>　　从初身念观乃至究竟处</p><p>　　佛说不净念一切诸种子</p><p>　　世尊说贪欲利入深无底</p><p>　　正受对治药当修厌离想</p><p>　　一切余烦恼悉能须臾治</p><p>　　我已说不净方便升进法</p><p>　　余有胜道进相行如前说</p><p>　　修行方便道不净决定分第十二</p><p>　　不净升进分相义我已说</p><p>　　今当说修行不净决定分</p><p>　　不为恶戒缚亦非业烦恼</p><p>　　心不背解脱欢喜常志乐</p><p>　　如是随顺生粗涩四大灭</p><p>　　柔软寂止乐三昧于中起</p><p>　　从定生智慧修行能厌患</p><p>　　厌想已修起则能离有爱</p><p>　　思惟离有爱解脱实智生</p><p>　　已生解脱智于缚得解脱</p><p>　　从是得无为究竟离三有</p><p>　　是说名修行成就决定分</p><p>　　天王五威相观相坏烦恼</p><p>　　漏过渐衰薄由是究竟灭</p><p>　　人王有五相兽王相亦然</p><p>　　诸地相明了说名为决定</p><p>　　动身四顾视奋威畅大音</p><p>　　自在独游步师子王威相</p><p>　　于此十五相修行生决定</p><p>　　能令彼地中一切诸垢灭</p><p>　　系念三摩提出诸烦恼缚</p><p>　　恶露不净想能生厌离心</p><p>　　青瘀等诸想修行善决了</p><p>　　更有余三想明想及观想</p><p>　　第三说空想修习寂灭慧</p><p>　　净色及自身所起诸烦恼</p><p>　　贪欲嗔恚痴从是正观灭</p><p>　　此一一诸想各三想眷属</p><p>　　能除贪欲等结缚使恼缠</p><p>　　是诸一切想明审善观察</p><p>　　是名修行者决定不净想</p><p>　　久故朽白骨疏瘠羸相现</p><p>　　破碎若尘塺(音昧)一切悉磨灭</p><p>　　从下次第起方便坏所依</p><p>　　净慧之所说修行决定相</p><p>　　无量深妙种一切普周遍</p><p>　　彼决定真实生如金翅鸟</p><p>　　次起清净地平坦极庄严</p><p>　　勇猛宝师子牛王若龙象</p><p>　　此诸未曾类处处决定相</p><p>　　始因不净生亦从不净长</p><p>　　初起迦罗逻住于不净中</p><p>　　观彼七日住念顷不暂停</p><p>　　修行善明了是则说决定</p><p>　　如是一切分悉能知相义</p><p>　　明见彼真实念念有生灭</p><p>　　因习诸骨想修行觉意生</p><p>　　能起觉支想说名为决定</p><p>　　彼诸修行者分别三种想</p><p>　　或有始习行或已少习行</p><p>　　或有久修习是悉近决定</p><p>　　随彼智慧力趣向有差别</p><p>　　初业者始起少习心已住</p><p>　　久学能趣缘是说三种修</p><p>　　初业名始种第二为长养</p><p>　　最后能舍离说名为决定</p><p>　　不净有二种或共或非共</p><p>　　如前三眷属是离共不净</p><p>　　闻思与修慧三种不净念</p><p>　　于此一切种修行谛明了</p><p>　　善分别离欲是说名决定</p><p>　　修行观界第十三</p><p>　　安般不净念退住与升进</p><p>　　决定真实相悉已分别说</p><p>　　修行界方便广略差别相</p><p>　　甚深微妙义今当次第说</p><p>　　有因先修习安般不净念</p><p>　　然后观诸界安乐速究竟</p><p>　　自以方便度此苦难成就</p><p>　　顶上两眉间系念令不乱</p><p>　　寂止润泽生三摩提增长</p><p>　　所依已柔软三昧安不动</p><p>　　扰乱不净心智者悉调伏</p><p>　　已随调伏心安住修行处</p><p>　　是处起明想一切身分现</p><p>　　初从一发始如其相忆念</p><p>　　于一见自相然后总众发</p><p>　　次第三十六自相总亦然</p><p>　　佛说三十六各各有住处</p><p>　　或时彼诸界合聚内观察</p><p>　　犹如明眼人开仓见五谷</p><p>　　时复有逆顺超越次第观</p><p>　　一界藉其下余种悉处上</p><p>　　次第相连持一一知其相</p><p>　　杂色不杂色周满悉观察</p><p>　　止心在一处境界遍十方</p><p>　　处处安置已依是勤修习</p><p>　　一发为百分思惟正忆念</p><p>　　复于一分中分别五种界</p><p>　　次于空界上识相别观察</p><p>　　修行见无垢清净妙相生</p><p>　　譬如水上泡明净无障翳</p><p>　　是处观诸界各各见自相</p><p>　　水湿地坚强风动火烧热</p><p>　　虚空无障碍别知是识相</p><p>　　青黄赤白绿及与颇梨色</p><p>　　于此众杂色修行具足观</p><p>　　虚空坚固相弥广周遍住</p><p>　　难沮喻金刚金刚慧能坏</p><p>　　于上曼荼罗则有熟相现</p><p>　　譬如火炽然能破彼坚固</p><p>　　或见生疑怪其心大恐怖</p><p>　　明者能决定增益诸功德</p><p>　　已坏虚空界能起升进相</p><p>　　融坏若流注复碎如尘塺</p><p>　　修行见真实则生解脱相</p><p>　　空界既已坏上诸界亦然</p><p>　　是则坏相上有余坏相起</p><p>　　若复余一种于上观诸界</p><p>　　次第普周遍俱坏如前说</p><p>　　观察六六种六三及四二</p><p>　　如是六十二世尊略说界</p><p>　　色坏有三种<a href=\"/remen/shana.html\" class=\"keylink\" target=\"_blank\">刹那</a>世极微</p><p>　　无色唯二种无为无坏相</p><p>　　修界不净念则能舍贪欲</p><p>　　顺界方便观是治我慢药</p><p>　　观界四无量除灭嗔恚毒(一无常顷名刹那)</p><p>　　阿难说是言当修五念处</p><p>　　世尊告之曰更有第六念</p><p>　　发毛爪齿骨筋肉厚薄皮</p><p>　　肪[月*冊]髓脑膜脾肾心肝肺</p><p>　　胞胃大小肠屎尿脓涕唾</p><p>　　垢污诸血泪黄白及痰癊</p><p>　　三十六不净观察三种界</p><p>　　是中湿相水火热地坚强</p><p>　　诸有形色处内外飘动相</p><p>　　出入息语言通利等回转</p><p>　　一切总说五是相名风界</p><p>　　眼耳鼻舌身毛孔咽喉空</p><p>　　山岩室宅中内外无障碍</p><p>　　如是一切种悉名为空界</p><p>　　于彼六情根所生诸识种</p><p>　　如是多无量总说名识界</p><p>　　佛言应当知六界非有我</p><p>　　不观阴界相计我及我所</p><p>　　一切内外界是处意回转</p><p>　　从是意行处三受十八种</p><p>　　六触及四处世尊之所说</p><p>　　爱慢诸烦恼悉于是中起</p><p>　　是身众微合虚妄空无主</p><p>　　非我非众生迷惑计真实</p><p>　　佛告罗睺罗观界悉无常</p><p>　　如是六种界说从六处起</p><p>　　修习六巧便六时各观一</p><p>　　色处悉具足无色<a href=\"/remen/weishi.html\" class=\"keylink\" target=\"_blank\">唯识</a>界</p><p>　　彼种所依处相行地境界</p><p>　　对治与所治如实知分数</p><p>　　身中诸界种还自生苦恼</p><p>　　譬如养毒蛇终为彼所害</p><p>　　四大生造色即共造色住</p><p>　　和合相间错还为四大坏</p><p>　　不净方便观先于造色起</p><p>　　安般方便念要从四大始</p><p>　　若彼修行者增广二方便</p><p>　　四大及造色和合等观察</p><p>　　始入根本处彼先坏造色</p><p>　　入已然后观所因四大坏</p><p>　　定慧渐增广念处具成就</p><p>　　和合总观察一切悉寂灭</p><p>　　彼三十六物臭秽坏磨灭</p><p>　　此三与十想修行增厌离</p><p>　　佛说是根本能及一切恶</p><p>　　四十九种法三昧于中起</p><p>　　修行谛观察自身及欲界</p><p>　　无量不净种秽恶悉充满</p><p>　　众苦所逼迫盛火极炽然</p><p>　　无常变坏相见已生厌离</p><p>　　<a href=\"/remen/sejie.html\" class=\"keylink\" target=\"_blank\">色界</a>相似种微妙相显现</p><p>　　深乐求出离增进厌患想</p><p>　　有觉亦有观离欲生喜乐</p><p>　　寂然入初禅内外悉清净</p><p>　　所依及境界如练真金像</p><p>　　自身处梵世于中极娱乐</p><p>　　又见五支相身及境界现</p><p>　　第二灭觉观内净心一处</p><p>　　从定生喜乐四支身内现</p><p>　　所依及境界譬如真珊瑚</p><p>　　第三处离喜行舍念慧除</p><p>　　身受乐三昧五支相明了</p><p>　　所依青琉璃清净甚微妙</p><p>　　缘少身无量诸根次第起</p><p>　　第四断苦乐忧喜先已灭</p><p>　　不苦不乐舍念净三摩提</p><p>　　如是四支相现身及境界</p><p>　　出息入息灭所依极淳白</p><p>　　过色灭有对是说入空处</p><p>　　过空相识定过识无所有</p><p>　　过是无所有非想非非想</p><p>　　善知诸界相不味亦不缚</p><p>　　清净四梵行高广无有量</p><p>　　慈悲普周遍喜舍亦复然</p><p>　　根本四禅中修起五神通</p><p>　　三昧现在前系心观自身</p><p>　　作轻及软想渐举不令动</p><p>　　境界现在前离地如胡麻</p><p>　　稍进如大麦转次高四指</p><p>　　此床至彼床渐渐能随意</p><p>　　飞行及变化自在无障碍</p><p>　　是名修行者微妙神通力</p><p>　　系心于自身禅定现在前</p><p>　　谛取外音声如其实皆闻</p><p>　　系心于自身禅定现在前</p><p>　　观他心所念一心皆悉知</p><p>　　系心于自身禅定现在前</p><p>　　自忆念此生从胎及中阴</p><p>　　渐见前身事乃至百千劫</p><p>　　一切诸所更如实忆念知</p><p>　　系心于自身禅定现在前</p><p>　　观察众生类生死及形色</p><p>　　随其业<a href=\"/remen/guobao.html\" class=\"keylink\" target=\"_blank\">果报</a>中阴五道生</p><p>　　修行天眼净一切如实见</p><p>　　根本诸地中无量余功德</p><p>　　修行心自在一切悉具足</p><p>　　所谓八背舍胜处一切入</p><p>　　背舍相有五不净与净相</p><p>　　色相烦恼识略说是五相</p><p>　　胜处先自身内色外少色</p><p>　　若好若丑一外多二亦然</p><p>　　内无有色想外观少多色</p><p>　　二俱若好丑是前四胜处</p><p>　　后四内无色外青黄赤白</p><p>　　一切入四大四色与空识</p><p>　　观外及内身一相无差别</p><p>　　诸辩妙愿智无诤三摩提</p><p>　　逆顺与超越无量三昧门</p><p>　　明智决定观具足五种满</p><p>　　一身二境界定相普周遍</p><p>　　第三忆念满修行喜厌舍</p><p>　　第四诸地满十处相明了</p><p>　　三乘根具足是说第五满</p><p>　　界方便成就久远痴冥灭</p><p>　　能令意清净无垢如虚空</p><p>　　如是诸功德一切悉究竟</p><p>　　修行四无量三昧第十四</p><p>　　修行者。若欲广修慈心。先当系心所缘渐习令无量。灭除过恶心不诤竞亦无怨结。无恚清净。谓于亲中怨三种九品众生无量无数。安处十方尽三分际淳一乐行。唯除国土世界。于众生世界周普总缘成就游。行者修慈方便。先等心思惟。总缘一切众生。令心坚固灭除嗔恚而起慈心。是名总观慈无量三昧。如是总观犹为嗔恚所缚者。当于上亲修别相慈。次于中亲下亲中人怨家次第修习九品慈心。渐离嗔恚心生爱念与种种乐具。与是乐已然后于一切众生起法<a href=\"/remen/154932.html\" class=\"keylink\" target=\"_blank\">饶益</a>心。修三种慈。广大慈极远慈无量慈。舍除嗔碍住仁爱心。随其所应功德善根。一切佛法皆悉与之。谓与种种法乐修种种慈。先与出家乐。次与禅定正受乐。次与<a href=\"/remen/puti.html\" class=\"keylink\" target=\"_blank\">菩提</a>乐。次与寂灭乐。彼修行者本曾所更及所未更。种种乐具自得他得清净善根。乃至无上寂灭究竟无为。随其修行意所想念。无量法乐等与众生相现在前。乐想起已一一观察。以相自证便得决定。犹如明镜因物像现。慈三昧镜亦因乐事。种种乐相悉现在前。或时修行为嗔恚所乱。作是思惟。我从本来由是嗔恚多所杀害。兴诸罪逆入于恶道。于大地狱还受苦毒。或作蜂虿蜈蚣毒蛇恶龙害鬼罗刹。如是种种毒害之类。今不除灭复见烧迫。以是方便能止嗔恚。又复思惟。骂者受者彼我无常须臾不住。二俱过去恶声已灭后起。二人无故共诤。又今二人念念即灭虚妄无实。谁骂谁受何为颠倒。与空共斗计我。耳根从虚妄颠倒烦恼业起。彼人舌根亦复如是。因缘生灭谁骂谁闻。修行如是思惟时。嗔恚缚解能修慈心离垢清净。如佛说。修慈者于<a href=\"/remen/sinianchu.html\" class=\"keylink\" target=\"_blank\">四念处</a>能得决定修习增广。成就无量法门胜妙道果不复退还。是则三种方便大慈。若已离欲更修净妙离欲慈心。深心饶益增广无量得真实果。因此功德具足所愿究竟涅槃。所以者何。一切诸佛说慈为<a href=\"/remen/wuwei.html\" class=\"keylink\" target=\"_blank\">无畏</a>。慈为一切功德之母。慈为一切功德钻燧。慈能消灭凶暴诸恶。是故修行当勤方便。修离欲大慈。悲无量者。如慈境界怨亲中人。悲亦如是。次第修习。如佛言曰。饶益众生说名慈心。除不饶益说名悲心。若先于众生起饶益心。以种种乐具悉施与之。然后观众生。唯见受乐是名慈心。若先观众生受无量苦。起除不饶益心。然后见众生除不饶益。除不饶益已受种种乐非与乐也是名悲心。见净相是慈。见虚空相是悲。乐行是慈。苦行是悲。是则差别。谓修行者见诸众生凶暴诤怒残贼杀害共相逼迫无有覆护。如是见已而起悲心为作覆护。又见众生斩截身首耳鼻肢体苦痛无量无能救者。修行见已而起悲心。又修行住悲心时。见五趣众生苦痛炽然无量烧迫。深起悲心兴救护想。如是修行悲无量善根生时无量功德相现。若见此众生受无量苦而不起悲。是则极恶无善根人。如是大悲一切诸佛本所修习。由是究竟一切智海。行者若能具足修习。当知不久必到是处。</p><p>　　喜无量者。谓修行于慈境界。以六思念等诸善功德无量佛法。及自身成就戒定智慧一切功德。饶益众生自乐他乐尽皆与之。见一切众生得法乐已其心欢喜。其心欢喜则忧戚灭。忧戚灭已一向欣悦踊跃欢喜。念言快哉永使安乐。于一切众生欢喜时。见有乐相轻微明净成就此相。名为喜无量三昧。如佛说。修集喜等乃至识处。舍无量者。舍怨亲已等缘中品。此唯是众生无有差别。离慈悲喜唯作众生行近境界近相。是故世尊说舍种种舍各自有相。舍无量不与彼同。谓平等清净离苦乐相。舍相似相现。是名舍无量三昧。世尊说修舍无量乃至无所有处。已略说四无量相。余种种甚深相。行者应次第修习。</p><p>　　修行观阴第十五</p><p>　　若修行者。久积功德曾习禅定。少闻开示发其本缘。即能思惟观察五阴。了达深法灭除生死。犹如大风飘散重云。亦断一切魔所乐法观五阴义。今当说。修行者。内自思惟欲渡烦恼海。起离欲生润泽。自身快乐粗涩四大灭。随顺四大生。摄诸乱意能趣究竟成就智慧。若根本观处坚固明净。能起三昧离诸乱想灭除烦恼。诸微妙相于是悉现。如净妙琉璃如水净泡。行者见此明净无垢相起。善念守持心不放逸。既不放逸则熟相起。熟相起已坏相现。坏相现已唯起法想一切寂灭。如是修行法相具足成就。得增上厌离意。坚固精进不可动转。得甚深三昧坚固三昧不动三昧。修行住是三昧。能起五种明净三昧遍照五道。月光三昧日光三昧净琉璃三昧练金光三昧无垢颇梨三昧。因此五种明净三昧。复生光耀三昧遍光耀三昧无量光耀三昧。</p><p>　　复次修行者。因五种坏相能坏诸缘。一曰穿二曰剥三曰裂四曰坏五曰灭。以是五坏相坏一切法。修行五种三昧。坏境界悉清净已。次复生五种三昧相。师子王三昧龙王三昧金翅鸟王三昧牛王三昧象王三昧。心无放逸故起此雄相。修行住此兽王三昧。各随其类一切悉摄。又三昧力男女十相起随类相。摄一切众生于是悉现。若能分别此诸三昧相而不恐怖。是则名曰于一切诸法自在功德。</p><p>　　复次修行者于明净境界观察阴流。从一处出分为二分。如是观已还合为一。一一流中复见五相。相各别异布列境界。布列境界已还合为一。色如聚沫。受如水泡。观想如炎。行如芭蕉。观识如幻。是五虚妄欺诳之相。修行如是观已。其身安隐柔软快乐。复观流所起处无垢相现。如水净泡。渐渐增长充满其身。修行心不放逸专念受持。持已净相增广周遍覆身。如明净泡。离诸过恶更胜妙智生乃坏是相。是相既坏彼流流下远注无量。如净颇梨极知境界。极知境界已从彼摄还成曼荼罗。更有异相充满本处。然后流至十方无量世界。至十方已各住自相。尔时修行明见无量色种。犹如山水漂积聚沫。一切受相如大雨渧泡。种种诸想如春时焰行。如芭蕉无有坚实。观六识种犹如幻化。如是种种虚妄但欺诳愚夫。是名修行观阴自相。观阴自相已。复以智慧自照其身。专念观察。观察时见周匝炽然相起身处。其内有种种杂华净妙珍宝周匝绕身。又自见身种种杂宝诸功德相微妙庄严。修行见是诸相已。慧眼开广。自顾其身周遍观察。观察已复外观阴相。盛火炽然即生厌心。勇猛精进欲度生死无边苦海。修行于五阴炽然相厌离已。离欲相解脱相涅槃相一切功德相。次第起现。复次修行者具七处观。观五阴苦集灭道。复观因爱生五阴厌患出离。如是于真谛中。方便种子慧生。于是七处善修三种观义自相观成。成就决定坚固已。然后得无垢息止修慧。是慧起已境界平正淳一无杂。复次得胜妙无垢思慧决定观。五阴兴衰念念磨灭见真实相。譬如毒饭食者必死。修行观五阴三相所杂亦复如是。一念生一念苦。即一念时亦生亦住亦灭。彼念生时即与苦俱生。是故一念一念即坏。修行观五阴如是生灭破坏虚伪无常过恶。即起无常行苦行空寂行无我行穿漏法不实法速朽法破坏法。如是无常义。如修多罗广说乃至百句。修行尽行如是诸相。知诸法真实便得解脱。以贤圣地三昧想行。观此非常相便起深忧厌。见有为过患不乐三有。复次修行者若观生则非灭。若观灭则非生。如是则不生圣行。要一心一相正向解脱然后智生。是决定圣行。圣行既起一切法相寂灭无余。痴爱烦恼及诸罪垢。能转苦阴者皆悉除灭。灭已其心调伏。是见五阴无我亦无我所。以无常诸行观察苦阴。观察苦阴有八苦逼迫。于八苦相成就八行。所谓如病如痈如刺如杀无常苦空无我。四是圣行四非圣行。于苦阴决定观其真实。如是四谛十六圣行。是则修行暖法初相。于真谛地得真实慧。观察苦阴如烧铁丸亦无坚固。向涅槃背生死。不贵有不乐生。譬如群兽猎师围逼。以怖急力故超勇奔出。修行如是见生死炽然大苦围迫。以厌智力超出无碍。复次修行者。思慧生时暖法种起。息止修慧生时暖种增长。到暖自地暖相满足。息止修慧生时顶法种起。暖法生时顶种增长。到顶自地顶相满足。暖法生时忍法种起。顶法生时忍种增长。到忍自地忍相满足。复次于五阴悦可名为暖法。暖法观五阴。于<a href=\"/remen/sanbao.html\" class=\"keylink\" target=\"_blank\">三宝</a>悦可名为顶法顶。法观十八界。于四谛悦可名为忍法忍。法观十二入。俱观三种。随彼善根一增上故说有差别。是一切尽观真谛。但忍于真实观增。暖法想增。顶法信观喜增。忍法智慧增。复次修行有三种缘。谓上下诸方三种善根。依此三缘各一增上故说(悦可本云出设)</p><p>　　复次三种修暖依厌离顶。依观喜忍依平等舍。亦随彼善根一增上故说。当知一种修尽成就三法。</p><p>　　复次修行当知。譬如有人有五怨贼拔刀随逐常欲加害。前后五阴转相煎逼亦复如是。佛言。欲求阿鼻三磨耶(此是见道名也)。当作达磨摩那斯伽逻。常观真实义以圣行</p></div>"
}]