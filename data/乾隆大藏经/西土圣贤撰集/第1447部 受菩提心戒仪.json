[{
    "title": "第1447部 受菩提心戒仪",
    "author": "大广智不空 译",
    "html": "<div class=\"B1_text\"><p>受<a href=\"/remen/putixin.html\" class=\"keylink\" target=\"_blank\">菩提心</a>戒仪</p><p><a href=\"/remen/dizi.html\" class=\"keylink\" target=\"_blank\">弟子</a>某甲等稽首归命礼</p><p>遍<a href=\"/remen/xukong.html\" class=\"keylink\" target=\"_blank\">虚空</a>法界十方诸如来</p><p>瑜伽总持教诸大菩萨众</p><p>及礼<a href=\"/remen/puti.html\" class=\"keylink\" target=\"_blank\">菩提</a>心能满福智聚</p><p>令得无上觉是故稽首礼</p><p><a href=\"/remen/lifo.html\" class=\"keylink\" target=\"_blank\">礼佛</a><a href=\"/remen/zhenyan.html\" class=\"keylink\" target=\"_blank\">真言</a>曰。</p><p>唵萨嚩怛他孽多(引)跛娜满那喃迦嚧弥。</p><p>次应运心<a href=\"/remen/gongyang.html\" class=\"keylink\" target=\"_blank\">供养</a>。</p><p>弟子某甲等十方一切刹</p><p>所有诸供养花鬘灯涂香</p><p>饮食幢旛盖诚心我奉献</p><p>诸佛大菩萨及诸贤圣等</p><p>我今至心礼</p><p>普供养虚空藏真言曰。</p><p>唵誐誐曩(引)三婆嚩嚩曰啰(二合)斛。</p><p>次应<a href=\"/remen/chanhui.html\" class=\"keylink\" target=\"_blank\">忏悔</a>。</p><p>弟子某甲等今对一切佛</p><p>诸大菩萨众自从过去世</p><p>无始<a href=\"/remen/liuzhuan.html\" class=\"keylink\" target=\"_blank\">流转</a>中乃至于今日</p><p>愚迷真如性起虚妄分别</p><p>贪嗔痴不善三业诸<a href=\"/remen/fannao.html\" class=\"keylink\" target=\"_blank\">烦恼</a></p><p>及以随烦恼违犯他胜罪</p><p>及余罪愆等毁谤<a href=\"/remen/fofa.html\" class=\"keylink\" target=\"_blank\">佛法</a>僧</p><p>侵夺<a href=\"/remen/sanbao.html\" class=\"keylink\" target=\"_blank\">三宝</a>物广作无间罪</p><p>无量无边劫不可忆知数</p><p>自作教他作见闻及<a href=\"/remen/suixi.html\" class=\"keylink\" target=\"_blank\">随喜</a></p><p>复依胜义谛真实微妙理</p><p>圣慧眼观察前后中三际</p><p>彼皆无所得自心造分别</p><p>虚妄不实故以为慧方便</p><p>平等如虚空我悉皆忏悔</p><p>誓不敢覆藏从今忏已后</p><p>永断不复作乃至成正觉</p><p>终更不违犯唯愿十方佛</p><p>一切菩萨众哀愍加护我</p><p>令我罪障灭是故至心礼</p><p>忏悔灭罪真言曰。</p><p>唵萨嚩跛波捺贺(引)曩嚩曰啰(二合)野(引)娑嚩(二合引)贺(引)</p><p>次当受三归依。</p><p>弟子某甲等从今日以往</p><p>归依诸如来五智三身佛</p><p>归依金刚乘<a href=\"/remen/zixing.html\" class=\"keylink\" target=\"_blank\">自性</a>真<a href=\"/remen/rufa.html\" class=\"keylink\" target=\"_blank\">如法</a></p><p>归依不退转大悲菩萨僧</p><p>归依三宝竟终不更归依</p><p>自利邪见道我今至心礼</p><p>三归依真言曰。</p><p>唵步(引)欠。</p><p>次应受菩提心戒。</p><p>弟子某甲等一切佛菩萨</p><p>从今日以往乃至成正觉</p><p>誓发菩提心</p><p>有情无边誓愿度福智无边誓愿集。</p><p>佛法无边誓愿学如来无边誓愿事。</p><p>无上菩提誓愿成。</p><p>今所发觉心远离诸性相</p><p>蕴界及处等能取所取执</p><p>诸法悉<a href=\"/remen/wuwo.html\" class=\"keylink\" target=\"_blank\">无我</a>平等如虚空</p><p>自心本不生空性圆寂故</p><p>如诸佛菩萨发大菩提心</p><p>我今如是发是故至心礼</p><p>次诵受菩提心戒真言曰。</p><p>唵冒地唧多母怚波(二合)那野(引)弥</p><p>最上乘教受发菩提心戒<a href=\"/remen/chanhuiwen.html\" class=\"keylink\" target=\"_blank\">忏悔文</a></p><p>弟子某甲等。归命十方一切诸佛诸大菩萨大菩提心为大导师。能令我等离诸恶趣。能示人天入大<a href=\"/remen/niepan.html\" class=\"keylink\" target=\"_blank\">涅槃</a>。是故我今至心<a href=\"/remen/dl.html\" class=\"keylink\" target=\"_blank\">顶礼</a>。</p><p>弟子某甲等。十方世界所有一切最胜上妙。香花旛盖种种供养。奉献一切诸佛菩萨。至心顶礼。</p><p>弟子某甲等。自从过去无始已来。乃至今日。贪嗔痴等种种烦恼。及忿恨等诸随烦恼。恼乱身心。广作一切身业不善杀盗邪淫。口业不善妄言绮语恶口两舌。意业不善贪嗔邪见。种种烦恼。无始相续缠染其心。令身口意造罪无量。或杀父母杀阿罗汉。出<a href=\"/remen/foshen.html\" class=\"keylink\" target=\"_blank\">佛身</a>血破和合僧。毁谤三宝打缚<a href=\"/remen/zhongsheng.html\" class=\"keylink\" target=\"_blank\">众生</a>。破斋<a href=\"/remen/pojie.html\" class=\"keylink\" target=\"_blank\">破戒</a>饮酒食肉。及食五辛。如是等罪无量无边。不可忆知。今日诚心发露忏悔。一忏已后。永断相续更不敢造。唯愿十方一切诸佛诸大菩萨。加持护念。能令我等罪障销灭。</p><p>弟子某甲等。自从今身乃至当坐菩提道场。于其中间。归依如来无上三身。归依方广大乘法藏。归依一切不退菩萨僧。归依佛竟。归依法竟。归依僧竟。从今已后更不归依二乘外道。唯愿十方一切诸佛。证知我等。至心顶礼。</p><p>弟子某甲等。始从今身。乃至当坐菩提道场。于其中间。誓发无上菩提心。</p><p>众生无边誓愿度福智无边誓愿集</p><p>法门无边誓愿学如来无边誓愿事</p><p>无上菩提誓愿成</p><p>今所<a href=\"/remen/faxin.html\" class=\"keylink\" target=\"_blank\">发心</a>。复当远离我法二相。显明本觉。真如平等镜智现前。得善巧智。具足<a href=\"/remen/yuanman.html\" class=\"keylink\" target=\"_blank\">圆满</a>普贤之心。唯愿十方一切诸佛诸大菩萨证知我等。至心顶礼。</p><p>南无东方阿閦佛南无南方宝生佛南无西方阿弥陀佛南无北方不空成就佛南无清净法身毗卢遮那佛</p></div>"
}]