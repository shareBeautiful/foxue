[{
    "title": "第1434部 龙树菩萨劝诫王颂",
    "author": "义净法师 译",
    "html": "<div class=\"B1_text\"><p><a href=\"/chanzong/gongan/53414.html\" class=\"keylink\" target=\"_blank\">龙树菩萨</a>劝诫王颂</p><p>此颂是龙树菩萨以诗代书。寄与南印度亲友乘土国王一首。此书已先译神州处藏人多不见。遂令妙语不得详知。为此更定本文。冀使<a href=\"/remen/liutong.html\" class=\"keylink\" target=\"_blank\">流通</a>罔滞。<a href=\"/remen/shamen.html\" class=\"keylink\" target=\"_blank\">沙门</a>义净创至东印度耽摩立底国译。</p><p>有情无知覆心故由此兴悲为开解</p><p>大德龙树为国王寄书与彼令修学</p><p>此一行颂乃是后人所述标书本意也。</p><p>具德我演如如教为生福爱而兴述</p><p>真善宜应可审听此颂名为圣只底</p><p>随何木等雕佛像诸有智者咸<a href=\"/remen/gongyang.html\" class=\"keylink\" target=\"_blank\">供养</a></p><p>纵使我诗非巧妙依<a href=\"/remen/zhengfa.html\" class=\"keylink\" target=\"_blank\">正法</a>说勿当轻</p><p>王虽先解如如教更闻佛语增胜解</p><p>犹如粉壁月光辉岂不鲜明益姝妙</p><p><a href=\"/remen/fofa.html\" class=\"keylink\" target=\"_blank\">佛法</a>并僧众施戒及与天</p><p>一一<a href=\"/remen/gongde.html\" class=\"keylink\" target=\"_blank\">功德</a>聚佛说应常念</p><p>十善诸业道身语意常亲</p><p>远离于诸酒亦行清净命</p><p>知财体非固<a href=\"/remen/rufa.html\" class=\"keylink\" target=\"_blank\">如法</a>施苾刍</p><p>贫贱及再生来世为亲友</p><p>众德依戒住如地长一切</p><p>勿冗瘦杂悕佛说应常习</p><p>施戒忍勇定惠不可称量</p><p>此能到应修渡有海<a href=\"/remen/chengfo.html\" class=\"keylink\" target=\"_blank\">成佛</a></p><p>若<a href=\"/remen/xiaoyang.html\" class=\"keylink\" target=\"_blank\">孝养</a>父母其家有梵王</p><p>现招善名称来世生天堂</p><p>杀盗淫妄说耽食爱高床</p><p>断诸酒歌舞华彩及涂香</p><p>若女男能成此八支圣戒</p><p>欲界六天上长净善当生</p><p>悭谄诳贪怠慢淫嗔氏族</p><p>多闻年少娇并视如怨贼</p><p>说无生由勤有死因放逸</p><p>勤能长善法尔可修谨慎</p><p>先时离放逸后若改勤修</p><p>犹如云翳除良宵睹明月</p><p>孙陀罗难陀央具理摩罗</p><p>达舍绮莫迦翻恶皆成善</p><p>勇进无同忍勿使忿势行</p><p>终得不还位佛证可除嗔</p><p>他人打骂我欺陵夺我财</p><p>怀恨招怨诤舍恨眠安乐</p><p>如于水土石人心尽彼同</p><p>起<a href=\"/remen/fannao.html\" class=\"keylink\" target=\"_blank\">烦恼</a>前胜爱法者如后</p><p>佛说三种语人美实虚言</p><p>犹如蜜花粪弃后可行前</p><p>今明后亦明今闇后还闇</p><p>或今明后闇或今闇后明</p><p>如是四种人王当依第一</p><p>自有生如熟亦有熟如生</p><p>亦有熟如熟或复生如生</p><p>庵没罗果中有如是差别</p><p>人亦同彼四难识王应知</p><p>勿睹他妻室设观如母女</p><p>姊妹想随年起贪思不净</p><p>如闻子藏命防持躁动心</p><p>兽药刀怨火无令欲乐侵</p><p>由欲作无利譬如兼博果</p><p>佛说彼应除<a href=\"/remen/shengsi.html\" class=\"keylink\" target=\"_blank\">生死</a>牢枷锁</p><p>谲诳常摇境能降斯六识</p><p>执仗扫众怨许初为勇极</p><p>臭气九门众秽室行躯难满薄皮缠</p><p>请看少女除庄彩折别形骸恶叵言</p><p>癞虫穿已痛求安就火边</p><p>止息无由免耽欲亦同然</p><p>为知真胜理作意观众事</p><p>唯斯德应习无余法可亲</p><p>若人具族望貌美复多闻</p><p>无智破尸罗是人何足责</p><p>若人无族望貌丑寡知闻</p><p>有智护尸罗人皆应供养</p><p>利无利苦乐称无称毁讥</p><p>了俗世八法齐心离斯境</p><p>再生天乞士父母妻子人</p><p>勿由斯造罪狱果他不分</p><p>若行诸罪业非如刀斩伤</p><p>待至<a href=\"/remen/linzhong.html\" class=\"keylink\" target=\"_blank\">临终</a>际恶业果全彰</p><p>信戒施净闻惭愧及正慧</p><p>七财牟尼说共有物诚虚</p><p>博弈乐观諠杂境懒惰恶友敦亲志</p><p>饮酒非时行六过此劫芳名尔应弃</p><p>求财少欲最人天师盛陈</p><p>若能修少欲虽贫是富人</p><p>若人广求诸事者还被尔许苦来加</p><p>智者若不修少欲受恼还如众首蛇</p><p>禀性抱怨如杀者欺轻夫主如男偶</p><p>纵使片物必行偷宜可弃兹三贼妇</p><p>顺若姊妹慈如母随从若婢伴犹亲</p><p>如兹四妇宜应供应知此室号<a href=\"/remen/tianren.html\" class=\"keylink\" target=\"_blank\">天人</a></p><p>受餐如服药知量去贪嗔</p><p>不为肥憍傲但欲住持身</p><p>勤躯度永日于初后夜中</p><p>眠梦犹存念勿使命虚终</p><p>慈悲喜正舍修习可常研</p><p>上流虽未入能生梵世天</p><p>舍杂欲苦寻喜乐随业当生四地中</p><p>大梵光音及遍净广果天生与彼同</p><p>若恒修对治德胜愍<a href=\"/remen/zhongsheng.html\" class=\"keylink\" target=\"_blank\">众生</a></p><p>此五行为善不行为大恶</p><p>雨盐碱少水岂若泻江池</p><p>纵令微罪业善大殄应知</p><p>嗔掉举恶作惛睡欲贪疑</p><p>如斯五盖贼常偷诸善利</p><p>有五最胜法信勇念定慧</p><p>于此应勤习能招根力顶</p><p>病苦死爱别斯皆自业为</p><p>未度可勤修对品亡娇恣</p><p>若悕天<a href=\"/remen/jietuo.html\" class=\"keylink\" target=\"_blank\">解脱</a>尔当修<a href=\"/remen/zhengjian.html\" class=\"keylink\" target=\"_blank\">正见</a></p><p>设使人<a href=\"/remen/xingshan.html\" class=\"keylink\" target=\"_blank\">行善</a>邪见招恶果</p><p>无乐常<a href=\"/remen/wuwo.html\" class=\"keylink\" target=\"_blank\">无我</a>不净审知人</p><p><a href=\"/remen/wangnian.html\" class=\"keylink\" target=\"_blank\">妄念</a>四倒见难苦在兹身</p><p>说色不是我我非有于色</p><p>色我非更在知余四蕴空</p><p>不从时节生非自然本性</p><p>非无因<a href=\"/remen/zizai.html\" class=\"keylink\" target=\"_blank\">自在</a>从愚业爱生</p><p>戒禁见身见及毗织吉蹉</p><p>应知三种结能缚木叉门</p><p>解脱终依己不由他伴成</p><p>勤修闻戒定四<a href=\"/remen/zhendi.html\" class=\"keylink\" target=\"_blank\">真谛</a>便生</p><p>增上戒心慧兹学可常修</p><p>百五十余戒咸归此三摄</p><p>于身住身念兹路善修常</p><p>如其亏<a href=\"/remen/zhengnian.html\" class=\"keylink\" target=\"_blank\">正念</a>诸法尽沦亡</p><p><a href=\"/remen/shouming.html\" class=\"keylink\" target=\"_blank\">寿命</a>多灾厄如风吹水泡</p><p>若得瞬息停卧起成希有</p><p>卒归灰燥烂粪秽难久持</p><p>观身非实法灭坏堕分离</p><p>大地迷卢海七日出烧燃</p><p>况此极微躯那不成煨烬</p><p>如是<a href=\"/remen/wuchang.html\" class=\"keylink\" target=\"_blank\">无常</a>亦非久无归无救无家室</p><p>生死胜人须厌背并若芭蕉体无实</p><p>海龟投木孔一会甚难遭</p><p>弃畜成人体恶行果还招</p><p>金宝盘除粪斯为是大痴</p><p>若生人作罪全成极憃儿</p><p>生中依善友及发于正愿</p><p>先身为福业四大轮全获</p><p>佛言近善友全梵行是亲</p><p>善士依佛故众多证圆寂</p><p>邪见生鬼畜泥黎法不闻</p><p>边地蔑戾车生便痴哑性</p><p>或生长寿天除八无暇过</p><p>闲暇既已得尔可务当生</p><p>爱别老病死斯等众苦处</p><p>智者应生厌说少过应听</p><p>母或改为妇父乃转成儿</p><p>怨家翻作友迁流无定规</p><p>一一饮母乳过于四海水</p><p>转受异生身更饮多于彼</p><p>过去一一生身骨展转积若妙高山</p><p>地土丸为酸枣核数己形躯岂尽边</p><p>梵主世皆供业力终沦地</p><p>纵绍转轮王回身化奴使</p><p>三十三天中妓女乐多时受已堕泥黎</p><p>速疾碜毒经诸苦磨身碎体镇号啼</p><p>妙高岑受乐地软随其足</p><p>转受煻煨苦行经粪屎狱</p><p><a href=\"/remen/huanxi.html\" class=\"keylink\" target=\"_blank\">欢喜</a>芳园里天女随游戏</p><p>堕落剑林中截手足耳鼻</p><p>或入曼陀妙池浴天女金花艳彩容</p><p>舍身更受泥黎苦热焰难当灰涧中</p><p>欲天受法乐除贪大梵天</p><p>更堕阿毗止薪焰苦恒连</p><p>或生居日月身光遍四洲</p><p>一朝归黑闇展手见无由</p><p>三种灯明福死后可持将</p><p>独入无边闇日月不流光</p><p>有命黑绳热合叫无间下</p><p>斯等恒缠苦烧诸行恶者</p><p>或若麻床[打-丁+此]或粉如细末</p><p>如利斧斫木犹如锯解割</p><p>猛火恒煎煮令饮热铜浆</p><p>驱令上剑刺叉身热铁床</p><p>或时高举手铁牙猛狗餐</p><p>鹰鸟觜爪利任彼啅心肝</p><p>虻蝇及诸虫其数过千亿</p><p>利觜唼身躯急堕皆餐食</p><p>若人具造众罪业闻苦身自不干堕</p><p>如此顽騃金刚性气尽泥犁遭猛火</p><p>时观尽变闻应念读诵经论常寻鞠</p><p>泥犁听响已惊惶如何遣当斯异熟</p><p>于诸乐中谁是最爱尽无生乐最精</p><p>于众苦内谁为极无间泥犁苦极成</p><p>人间一日中屡刺三百槊</p><p>比<a href=\"/remen/diyu.html\" class=\"keylink\" target=\"_blank\">地狱</a>轻苦毫分宁相捅</p><p>此处受极苦经百俱胝秋</p><p>如其恶未尽命舍定无由</p><p>如是诸恶果种由身语心</p><p>尔勤随力护轻尘恶勿侵</p><p>或入傍生趣杀缚苦恒亲</p><p>远离于寂善更互被艰辛</p><p>或被杀缚苦求珠尾角皮</p><p>锥鞭钩斲顶踏拍任他骑</p><p>受鬼望不遂无敌苦常临</p><p>饥渴及冷热困怖苦恒侵</p><p>口小如针孔腹大等山丘</p><p>饥缠纵己粪得少定无由</p><p>形如枯杌树皮方作衣服</p><p>炬口夜夜然飞蛾堕充食</p><p>血脓诸不净福少获无从</p><p>更相口排逼还餐瘿熟痈</p><p>月下便招热日中身遂寒</p><p>望果唯空树瞻江水剩干</p><p>如是受众苦经万五千年</p><p>长时击身命良由苦器坚</p><p>若生饥鬼中遭斯一味苦</p><p>非贤涩者爱佛说由悭垢</p><p>生天虽受乐福尽苦难思</p><p>终归会坠堕勿乐可应知</p><p>厌坐衣沾垢身光有变衰</p><p>液下新流汗头上故花萎</p><p>如斯五相现天众死无疑</p><p>地居人若卒闷乱改常仪</p><p>若从天处堕众善尽无余</p><p>任落傍生鬼泥犁随一居</p><p>阿苏罗本性纵令全觉慧</p><p>忿天生苦心趣遮于见谛</p><p>如是漂流生死处天人畜及阿苏罗</p><p>下贱业生众苦器鬼趣兼投捺落迦</p><p>纵使烈火燃头上遍身衣服焰皆通</p><p>此苦无暇能除拂无生住想<a href=\"/remen/niepan.html\" class=\"keylink\" target=\"_blank\">涅槃</a>中</p><p>尔求尸罗及定慧寂静调柔离垢殃</p><p>涅槃无尽无老死四大日月悉皆亡</p><p>念择法勇进定慧喜轻安</p><p>此七<a href=\"/remen/puti.html\" class=\"keylink\" target=\"_blank\">菩提</a>分能招妙涅槃</p><p>无慧定非有缺定慧便溺</p><p>若其双运者有海如牛迹</p><p>十四不记法日亲之所说</p><p>于此勿应思不能令觉灭</p><p>从无知起业由业复生识</p><p>识缘于名色名色生六处</p><p>六处缘于触触生缘于受</p><p>受既缘于爱由爱招于取</p><p>取复缘于有有复缘于生</p><p>生缘于老死忧病求不得</p><p><a href=\"/remen/lunhui.html\" class=\"keylink\" target=\"_blank\">轮回</a>大苦蕴斯应速断除</p><p>如其生若灭众苦珍无余</p><p>最胜言教藏深妙缘起门</p><p>如能正见此便观无上尊</p><p>正见命正念正定语业思</p><p>此谓八圣道为寂可修治</p><p>无由集爱起托身众苦生</p><p>除斯证解脱八圣道宜行</p><p>即此瑜伽业四种圣谛因</p><p>虽居舍严饰智遮烦恼津</p><p>不从空处堕如谷因地造</p><p>诸先证法人皆凡具烦恼</p><p>何假多陈述除恼略呈言</p><p>事由情可伏圣谈心是源</p><p>如上所陈法苾刍难总行</p><p>随能修一事勿令虚夭生</p><p>众善皆<a href=\"/remen/suixi.html\" class=\"keylink\" target=\"_blank\">随喜</a>妙行三自修</p><p><a href=\"/remen/huixiang.html\" class=\"keylink\" target=\"_blank\">回向</a>为成佛福聚令恒收</p><p>后生寿无量广度于天人</p><p>犹如观自在极难等怨亲</p><p>生老病死三毒除佛国托生为世父</p><p>寿命时长量叵知同彼大觉弥陀主</p><p>开显尸罗及舍惠天地<a href=\"/remen/xukong.html\" class=\"keylink\" target=\"_blank\">虚空</a>名遍彰</p><p>大地居人及天众勿使妖妍女爱伤</p><p>烦恼羁缠有情众绝流生死登正觉</p><p><a href=\"/remen/chaodu.html\" class=\"keylink\" target=\"_blank\">超度</a><a href=\"/remen/shijian.html\" class=\"keylink\" target=\"_blank\">世间</a>但有名由获无生离尘浊</p><p>阿离野那伽曷树那菩提萨埵苏颉里蜜离佉了。(阿离野是圣。那伽是龙是象。曷树那义翻为猛。菩提萨埵谓是觉情。苏颉里即是亲密。离佉者书也。先云龙树者讹也)</p></div>"
}]