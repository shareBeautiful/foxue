[{
    "title": "第1088部 佛说受十善戒经",
    "author": "未知",
    "html": "<div class=\"B1_text\"><p>佛说受十善戒经</p><p>十恶业品第一</p><p>如是我闻。一时佛在舍卫国只陀林须达长者美称夫人精舍中。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人俱。尔时<a href=\"/remen/shizun.html\" class=\"keylink\" target=\"_blank\">世尊</a>以慈<a href=\"/remen/fanyin.html\" class=\"keylink\" target=\"_blank\">梵音</a>告<a href=\"/remen/sheli.html\" class=\"keylink\" target=\"_blank\">舍利</a>弗。今为汝等说除十恶不善业报。谛听谛受。一心忆持慎莫忘失。十恶业者。一<a href=\"/remen/shasheng.html\" class=\"keylink\" target=\"_blank\">杀生</a>业。二偷盗业。三淫欲业。四<a href=\"/remen/wangyu.html\" class=\"keylink\" target=\"_blank\">妄语</a>业。五两舌业。六恶口业。七绮语业。八贪欲业。九嗔恚业。十愚痴业。舍利弗。汝今应当普教<a href=\"/remen/zhongsheng.html\" class=\"keylink\" target=\"_blank\">众生</a>。清净身业。清净口业。清净意业。五体投地归依和上。诚心<a href=\"/remen/chanhui.html\" class=\"keylink\" target=\"_blank\">忏悔</a>此三恶业。如是三说。既忏悔已。身业清净口业清净意业清净。次第应当自称其名。归依于佛。归依于法。归依于僧。如是三说。归依佛竟。归依法竟。归依僧竟。如是三说。复应问言。善男子善女人汝能持不。若言能持复应问言。汝今身心无过患耶。身过患者。出<a href=\"/remen/foshen.html\" class=\"keylink\" target=\"_blank\">佛身</a>血。杀阿罗汉。破和合僧。诽谤断善。逆佛<a href=\"/remen/zhengfa.html\" class=\"keylink\" target=\"_blank\">正法</a>不。若言不者。复当问言。汝心中念欲作五逆谤正法不。汝曾偷盗佛物法物贤圣僧物现在僧物招提僧物不。于母姊妹<a href=\"/remen/biqiuni.html\" class=\"keylink\" target=\"_blank\">比丘尼</a>边作不净不。若言不者。复当更教。汝今如是身心清净。大德忆念。我今欲受十善业戒。十不善业我已忏悔。唯愿大德。慈愍我故听我<a href=\"/remen/shouchi.html\" class=\"keylink\" target=\"_blank\">受持</a>。尔时应教。优婆塞某甲。优婆夷某甲。汝今应当一心数息系念在前。过去七佛。现在释迦牟尼尊佛。及<a href=\"/remen/mile.html\" class=\"keylink\" target=\"_blank\">弥勒</a>等未来诸佛。教<a href=\"/remen/nianfo.html\" class=\"keylink\" target=\"_blank\">念佛</a>已应作是言。七佛僧听。释迦牟尼诸佛僧听。须陀洹斯陀含阿那含阿罗汉贤圣僧听。某甲优婆塞。某甲优婆夷。身口意净堪为<a href=\"/remen/faqi.html\" class=\"keylink\" target=\"_blank\">法器</a>。今欲乞受十<a href=\"/remen/shanxin.html\" class=\"keylink\" target=\"_blank\">善心</a>戒及八戒法。如是三白。然后教言。我归依于佛。归依于法。归依于僧。如是三说。<a href=\"/remen/dizi.html\" class=\"keylink\" target=\"_blank\">弟子</a>某甲。归依佛竟。归依法竟。归依僧竟。如是三说。某甲忆念坚持汝身。持身如佛。持身<a href=\"/remen/rufa.html\" class=\"keylink\" target=\"_blank\">如法</a>。持身如僧。身三业者。一不杀生。二不偷盗。三不淫欲。如是身三汝当受持。一日十日乃至终身。若言能持。复当问言。汝今欲作少分善不。多分善不。满分善不若言能者复当白言。事实如是当随师教弟子某甲。归依于佛。归依于法。归依于僧。如是三说。归依佛竟。归依法竟。归依僧竟。如是三说。某甲忆念坚持汝口持口如佛。持口如法。持口如僧。口四业者。一不妄语。二不两舌。三不恶口。四不绮语。如是口四。汝当受持。一日十日乃至终身若言能持。复当问言。汝今欲作少分善不。多分善不。满分善不。若言能者复当白言。事实如是。当随师教。弟子某甲。归依于佛。归依于法。归依于僧。如是三说。归依佛竟。归依法竟。归依僧竟。如是三说。某甲忆念坚持汝心。持心如佛。持心如法。持心如僧。意三业者。一者贪欲。二者嗔恚。三者愚痴。如是意三汝当受持。一日十日乃至终身。若言能持。复当问言汝今欲作少分善不。多分善不。满分善不。若言能者。复当白言。事实如是当随师教。若受十善不持八戒终不成就若毁八戒十善俱灭。弟子某甲。从今清旦至明清旦。大德忆念。大德当为我作和上。八戒法者。应当至心坚持八戒。归依于佛持心如佛。归依于法持心如法。归依于僧持心如僧。如是三说。归依佛竟。归依法竟。归依僧竟。如是三说。大德忆念。从今清旦至明清旦欲受八戒。唯愿大德慈愍听许。复应告言。汝能受持八戒斋不。若言能者。汝当持心。心如诸佛及阿罗汉。若言能者。复当告言。汝从前际至于今际于其中间。若身口意犯舍堕法不。如此之罪乃至根本最大重罪。今于三世诸佛阿罗汉前和上僧前。至诚发露五体投地忏悔诸罪。是名行布萨法。既布萨已名清净住。堪为法器。次当受持如来八戒。汝能持不。如是三问。八戒斋者。是过去现在诸佛如来。为在家人制<a href=\"/remen/chujia.html\" class=\"keylink\" target=\"_blank\">出家</a>法。一者不杀。二者不盗。三者不淫。四者不妄语。五者不饮酒。六者不坐高广大床。七者不作倡伎乐故往观听。不着香熏衣。八者不过中食。应如是受持。</p><p>不杀亦不盗不淫不妄语</p><p>远酒避花香高床过中食</p><p><a href=\"/remen/shengren.html\" class=\"keylink\" target=\"_blank\">圣人</a>皆远离如是等八法</p><p>汝等应受持</p><p>持此受斋<a href=\"/remen/gongde.html\" class=\"keylink\" target=\"_blank\">功德</a>。不堕<a href=\"/remen/diyu.html\" class=\"keylink\" target=\"_blank\">地狱</a>不堕饿鬼不堕畜生。不堕阿修罗。常生人中<a href=\"/remen/zhengjian.html\" class=\"keylink\" target=\"_blank\">正见</a>出家得<a href=\"/remen/niepan.html\" class=\"keylink\" target=\"_blank\">涅槃</a>道。若生天上恒生梵天。值佛出世请转法轮。得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。尔时世尊为赞叹此法。而作颂曰。</p><p>若能行十善随顺正法教</p><p>生生常见佛身意悉开解</p><p>永离诸苦缚疾成无上道</p><p>若人持八戒随律顺毗尼</p><p>如诸佛正法受持不毁犯</p><p>当知身与意俱时得<a href=\"/remen/jietuo.html\" class=\"keylink\" target=\"_blank\">解脱</a></p><p>此名涅槃路诸佛之所行</p><p>说是偈已告舍利弗。汝好受持十善八戒。慎莫忘失破灭法种。普为一切<a href=\"/remen/tianren.html\" class=\"keylink\" target=\"_blank\">天人</a>广说。舍利弗白佛言。如是如是。当谨受持。时舍利弗及会听者。闻佛所说<a href=\"/remen/huanxi.html\" class=\"keylink\" target=\"_blank\">欢喜</a>奉行。</p><p>十施报品第二</p><p>佛告舍利弗汝今应当知</p><p>一切受生者无不爱身命</p><p>是故应行施普慈等众生</p><p>视众如眼目是名不杀戒</p><p>过去来今佛一切智所说</p><p>恕己可为喻勿杀勿行杖</p><p>若见杀生者如刀刺其心</p><p>普视众生己无异持是不杀生天上</p><p>常值诸佛菩萨众所以受持不杀戒</p><p>为施一切<a href=\"/remen/wuwei.html\" class=\"keylink\" target=\"_blank\">无畏</a>故命终生于忉利天</p><p>象马玉女相娱乐梵天摩尼琉璃殿</p><p>色如白银黄金花常坐七宝妙座上</p><p>金机宝器七宝花无量天女作妓乐</p><p>捧足举宫游<a href=\"/remen/xukong.html\" class=\"keylink\" target=\"_blank\">虚空</a>头戴宝冠坐正殿</p><p>舍除贪淫入正受值遇诸佛说<a href=\"/remen/sidi.html\" class=\"keylink\" target=\"_blank\">四谛</a></p><p>悟解疾得须陀洹或有踊跃发大心</p><p>未来当成菩提道亦生兜率焰摩陀</p><p>首陀会天阿只多梵辅富楼光遍净</p><p>上至阿迦腻吒天往反游戏诸天园</p><p>与大慈悲菩萨俱坐卧进止同甘膳</p><p>昼夜六时常听法弥勒天王常为说</p><p>不退转行大法轮未来必当见弥勒</p><p>降魔<a href=\"/remen/chengfo.html\" class=\"keylink\" target=\"_blank\">成佛</a>转法轮于彼<a href=\"/remen/fofa.html\" class=\"keylink\" target=\"_blank\">佛法</a>得出家</p><p>复见贤劫千如来毗楼至佛为授记</p><p>阿耨多罗三菩提是名不杀最胜果</p><p>亦名慈悲梵行本一切诸佛之所说</p><p>一切诸佛之所行</p><p>一切爱眼目爱子亦复尔</p><p>爱<a href=\"/remen/shouming.html\" class=\"keylink\" target=\"_blank\">寿命</a>无极是故不杀生</p><p>名为梵行最不杀无杀想</p><p>亦不瞰于肉见杀者如贼</p><p>必知堕地狱啖肉者多病</p><p>断命自<a href=\"/remen/zhuangyan.html\" class=\"keylink\" target=\"_blank\">庄严</a>当行大慈心</p><p>奉持不杀戒必成菩提道</p><p>告舍利弗汝今当知。杀生之业当知极重。我昔与汝游巴连弗邑。彼大城中有长者女名提婆跋提。生一男儿端正无双。如红莲花天女无比。母甚怜念抱至我所。而白我言世尊。我儿可爱如天童子。我爱此儿过于我身百千万倍。我时告言。善女当知。一切凡夫自爱寿命。如海吞流终无厌足。汝今云何自言爱子。以何为证。时女白言。世尊。我爱此子。设使火起焚烧我身终不放舍。</p><p>尔时世尊为化彼女。以<a href=\"/remen/shentong.html\" class=\"keylink\" target=\"_blank\">神通</a>力作四夜叉。各擎火山从四面至。火在远时。女自以身及随身服障蔽此子。火渐渐近。举手覆面以儿遮火。佛告善女。汝言爱子。云何持子障火自救。时彼女人白言。世尊。唯愿救我不惜此子。佛摄神力母子清凉。即发无上正真道心。佛告女人。汝爱自身及爱汝子。云何<a href=\"/remen/zisha.html\" class=\"keylink\" target=\"_blank\">自杀</a>及教他杀。当知杀生受大恶报。必定当堕极剧苦处阿鼻地狱。系属法律阎罗王所。何等名为极重法律。彼阎罗王昼夜六时说杀生报有十恶业。一者杀生之业。恒生刀山焰炽地狱。刀轮割截节节支解。作八万四千段。一日一夜六十亿生六十亿死。时阎罗王呵责罪人汝乐杀生今受此苦。是事乐不。汝今复当百千万劫偿他人债。终不可尽二者杀生之业。必定当生剑林地狱。有八万四千剑树。各高八万四千由旬。一一树生八万四千剑枝。一一枝生八万四千剑花。一一花生八万四千剑果。此杀生人寻剑树上。心遍一切诸剑树头其余支节遍可剑林。一一节遍八万四千剑枝。削骨彻髓剑花剑果无不周遍。身体碎坏如葶苈子。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。三者杀生之业生镬汤地狱。百千万沸肉尽出骨。置铜柱上自然还活。百千棘刺化为铁刀自割肉食还落汤中。一日一夜八万四千生八万四千死。时阎罗王呵责罪人。汝乐杀生今受此苦。是事乐不汝今复当百千万劫偿他人债。终不可尽四者杀生之业生铁床地狱。有一铁床纵广正等五十由旬。四方铁铓俱来射心。大铁网车轹其顶上劈足而出。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。五者杀生之业生铁山地狱。四方铁山状如铁窟。窟中出火从四面来。有五夜叉斫罪人身。分为四段掷于火中。四山便合碎散如尘。火鸟卒起铁嘴诸乌及以铁蛇。从支节入破骨出髓。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。六者杀生之业。生铁网地狱。有大铁山。高百千由旬。满中铁汤铁网在上。一一网间铁嘴诸虫无量无边从顶上入贯骨彻髓劈足而出。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。七者杀生之业。生赤莲花地狱。有一莲花八万四千叶。一一华叶状如刀山。高五由旬。百亿剑林同时火然。罪人坐中花一叶开。一叶开时火山剑林烧肉破骨。苦痛百端此相合时。百千刀山同时切己。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债终不可尽。八者杀生之业。生五死五活地狱之中。有五大山五百亿刀轮在山顶。上有大水轮在刀轮上。罪人在中身如华敷卧寒冰上。五山刀轮从五方来。唱言活活。分为五段五死五活碎身如尘。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。九者杀生之业。生毒蛇林地狱之中。有无量恒河沙热铁毒蛇。一一蛇长数千由旬。口中吐毒如热铁丸。从罪人顶入遍身中。一一支节有无量蛇。吐毒吐火焚烧罪人。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽十者杀生之业。生铁械枷锁地狱之中。十二由旬铁山为械。六十由旬铁柱火网为锁。八十由旬铁狗口中吐火为杻。虚空铁箭自落射心。杻械枷锁化生铜丸。从眼而入遍体支节从足而出。一日一夜八万四千生八万四千死。杀生之业其事如是。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。尔时世尊告舍利弗。杀生之业在地狱中。虽复受苦此名华报。方生人中多病短命。复生四生诸众生中。受种种苦无量无边不可称计。</p><p>云何名不盗戒。不盗戒者。普施一切众生财物外命。是故诸佛说不盗戒。名为<a href=\"/remen/ganlu.html\" class=\"keylink\" target=\"_blank\">甘露</a>清凉安隐。护持是戒名生天路。名得道处名涅槃衣名解脱命。是故诸佛赞叹不盗断饿鬼因。偷盗<a href=\"/remen/guobao.html\" class=\"keylink\" target=\"_blank\">果报</a>有十种恶。一者盗报。必定当堕肉山地狱。肉山罪人项如大山有百千头。于一一头颊生肉埠。百千铁狗从铁山出。啀喍嗥吠争取食之。有诸铁钉从狗口出。入罪人顶从足跟出。剥取其皮敷百千由旬铁刺之上。身皮俱苦经八万四千岁。心如刀割苦痛难处。是名第一偷盗果报。是时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第二盗报。生饿鬼中。身极长大五十由旬。行如五百车声。节间火然如十火车。饥啖铁丸渴饮融铜。发如铁刺自缠身体。百千万岁受无量苦。耳不曾闻水谷之声。是名第二偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第三盗报。生于寒冰地狱之中。百千万岁八方冰山以为衣服如莲花敷。自啖其肉火箭入心。是为第三偷盗果报。时阎罗王呵责罪人。汝乐偷盗今受此苦。是事乐不汝今复当百千万劫偿他人债。终不可尽。第四盗报生罗刹中。女如天女面貌端正。男有千眼以铁羁头。狗牙上出耳端生火。女作姿时举体火然。饮血啖肉啖火啖炭。食脓食吐。百千万岁受罗刹身极大苦恼。是为第四偷盗果报。时阎罗王呵责罪人。汝乐偷盗今受此苦是事乐不。汝今复当百千万劫偿他人债。终不可尽。第五盗报。生铁鹿地狱受铁鹿形。有百千头有百千手。百千尾百十蹄甲百千重皮五百亿铁虎。百千亿铁师子剥取其皮。一一皮间生无量铁刺。犹如刀剑削骨彻髓苦痛无量百千万岁受苦无极。是名第五偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第六盗报。生在人中。裸形黑瘦眼目角睐。口气臭秽常处牢狱。执除粪秽为王家使。虽生人中状如牛马。父不爱子子不孝父。母不爱子子不孝母。百千万岁苦痛无量。是名第六偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第七盗报。生刀剑花大地狱中。刀林剑林无量无边。有诸罪人身如铁瓮。纵广正等百千由旬狱卒驱蹴如风吹花。生剑花端百千剑花。分剥其皮作无数段。削骨彻随从空而落。生刀花上刀花诸刺。分剥其皮作无量段。劈破其骨为无数段。彻髓刺心求死不得。四方铁山化生无量铁蒺[卄/梨]刺。如大弩箭同时射心。无量亿岁受如此苦。是为第七偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第八盗报。生于火山大地狱中。受大狱形有百千头。于其背上担负五百火形猕猴。手执火刀以剥其皮掷火山上。心生火狼啮骨彻髓。身如火聚四方逃走。经火山中终不得脱。受苦万端求死不得。百千万岁受如是苦。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第九盗报。生于穿鼻大地狱中。穿鼻狱者有十二铁钩。钩其眼耳及鼻口舌。打棒折齿剥其面皮。化为肉段内置口中。成大火箭射心至足。求死不得百千万岁受苦如是。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。第十盗报。生屠剥狱卧铁机上。狱卒以刀剥皮割心。终不肯死百千万岁受苦如是。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。</p><p>云何名不淫戒。不淫戒者。有五功德利。过去现在未来诸佛之所赞叹。不淫者。住佛威仪身香如佛。何等为五。一者不动眼识不视淫色。设见色时如见粪虫。如刀入心如火烧眼。心不起爱<a href=\"/remen/wuchang.html\" class=\"keylink\" target=\"_blank\">无常</a>所切。眼火横动何爱之有。二者不闻淫声。设闻淫声不动耳识悦可耳根。愚痴音声动毒蛇林为爱种子。此名贼风。从耳根出妄见所起。如夜叉吟何爱之有。此是幻响愚夫爱之。鼓动诸根是露人声。从痴爱河顺五欲流。深知是贼不动耳识。三者鼻根嗅香。当知是香从八风起。痴风鼓动爱风吹来。花等诸香从<a href=\"/remen/wangxiang.html\" class=\"keylink\" target=\"_blank\">妄想</a>生。颠倒横有从鼻识起。横言是香或称美味。鼻识惊动草木众花皆称是香。如来摄身不嗅香臭。体解非真不赞香触。四者不动舌识。不说世利不赞淫事。口终不说淫欲触乐。不住狂惑黐胶屋宅。亦不乐说可爱乐事。增长无明五贼痴爱。是故诸佛不动舌识。五者意寂不动。不起淫心不念淫事。不想淫乐不动淫根。淫识不转如解脱心。住寂灭处处常乐城。安隐无为随<a href=\"/remen/xuefo.html\" class=\"keylink\" target=\"_blank\">学佛</a>心住真如际。一向入于十八大空九种涅槃。佛及菩萨得五功德。身形清净常生莲花。身净无垢心亦淡泊。是故诸佛说不淫戒。最胜清净无上功德具足五利。赞叹称美为解脱因不可穷尽。淫为极重无索系缚。譬如老象溺五欲泥普为一切诸罪根本。淫欲之罪吾今当说。</p><p>汝等一心听淫浊恶万行</p><p>没溺诸<a href=\"/remen/chanding.html\" class=\"keylink\" target=\"_blank\">禅定</a>障蔽解脱道</p><p>善男<a href=\"/remen/zinv.html\" class=\"keylink\" target=\"_blank\">子女</a>等欲求解脱道</p><p>远离<a href=\"/remen/sanjie.html\" class=\"keylink\" target=\"_blank\">三界</a>狱火坑五欲河</p><p>汤火寒冰山解脱<a href=\"/remen/shengsi.html\" class=\"keylink\" target=\"_blank\">生死</a>畏</p><p>持心如诸佛当持不淫戒</p><p>欲求长寿天寿命<a href=\"/remen/wuliangjie.html\" class=\"keylink\" target=\"_blank\">无量劫</a></p><p>梵天转轮王富有七财宝</p><p>持心如诸佛当持不淫戒</p><p>欲得见诸佛闻法证<a href=\"/remen/daoguo.html\" class=\"keylink\" target=\"_blank\">道果</a></p><p>具足六神通游诸十方国</p><p>持心如诸佛当持不淫戒</p><p>淫有十过患。何等为十。一者贪淫之人。虽生天上为天帝释受五欲乐。心如偷食狗常醉不醒。没于五欲驶流河中。二者贪淫之人。虽为人王威力<a href=\"/remen/zizai.html\" class=\"keylink\" target=\"_blank\">自在</a>。作恩爱奴野人所使。多得财宝如火受薪不知厌足。亡身丧国死堕恶道。三者贪淫之人。恒系属他六贼驱策。无常大象蹑其背上。心如猿猴不知众难。欲火焚烧不识父母兄弟姊妹。犹如猪狗更相荷担无复惭愧。四者贪淫之人。常饮不净女人脓血。于无量劫常处胞胎。生藏熟藏子藏诸虫以为衣服。唼[口*束]女根用为饮食。五者贪淫之人。心如利刀眼如火车。割截烧灭功<a href=\"/remen/dexing.html\" class=\"keylink\" target=\"_blank\">德行</a>藏。六者贪淫之人。到刹利众。然结使火起贪欲薪。意欲剥夺犹如罗刹。到<a href=\"/remen/poluomen.html\" class=\"keylink\" target=\"_blank\">婆罗门</a>众不生惭愧。犹若幻人但作妖祥说不净事。到<a href=\"/remen/shamen.html\" class=\"keylink\" target=\"_blank\">沙门</a>众不知归依。动诸情根如胶着草。欲染诸使围绕意根。六情火起烧善种子。破灭先世梵行白业。举手动足犹如利刀。眼如猛火口如罗刹。遍体毛孔淫火所使。七者贪淫之人造八种业。杀生作杀生具刀剑杖等。和合男女作大妄语。饮酒歌颂作淫境界。或复偷盗一切宝器。庄严虫聚为心王所使。眼根恶狗偷啖臭秽。八者贪淫之人为淫所使。心如大火亦如铁聚。直当陷坠破灭梵行必堕地狱。九者贪淫之人。身坏命终如掷贝珠顷。必定当堕赤铜地狱。赤铜地狱纵广正等七千由旬。如铜花林。下有铁床。床上复有百千由旬热铜八楞柱。柱端有镜。镜中自然有诸女像或作男形。淫人爱念动诸情根同时火起。铜花化为大热铁钉。铜柱变成沸铜镬汤铁床火然。女化为狗男化为刀。驱蹴罪人受无量苦。啖热铁丸吞饮洋铜求死不得经无量岁。寿命一劫。十者贪淫之人。不得见佛如重云障。破梵行故。必定当堕阿鼻地狱。身满狱中寿命一劫。左右宛转复经一劫。时阎罗王呵责罪人。汝乐淫欲今受此苦。是事乐不。汝今复当百千万劫偿他人债。终不可尽。地狱命终生鸠鸽中。受龙蛇身污梵行故。百生千生不见于佛不闻于法终不得道。尔时世尊。以偈颂曰。</p><p>淫欲不断绝相续生众生</p><p>无明为根本老死刀所切</p><p>横受毒蛇林血盛囊不净</p><p>如粪虫乐屎贪淫者亦然</p><p>九孔流欲火恩爱如毒刺</p><p>颠倒妄见起幻惑故生爱</p><p>一切女色滑如树生狂花</p><p>颠倒风所吹萎花为虫聚</p><p>女人如画瓶渧渧脓血流</p><p>瓶满复淋漏不净盈于外</p><p>眼见不净汁如偷狗贪淫</p><p>当自灭诸爱一心观不净</p><p>服饮于甘露住大涅槃城</p><p>佛告舍利弗。若有持心持身不造淫欲。持眼不视淫色。持耳不听淫声。持鼻不嗅淫香。持舌不触淫舌。如此名为具足<a href=\"/remen/zhihui.html\" class=\"keylink\" target=\"_blank\">智慧</a>行八正路。不淫净身心。喻如莲花不着尘垢。成须陀洹道斯陀含道阿那含道阿罗汉道。辟支佛道无上大道。皆从不淫清净故得。口四业者。妄语两舌恶口绮语。赞叹邪见语。</p><p>若能不妄语说不妄语戒</p><p>持口如佛口常说诚实语</p><p>是<a href=\"/remen/rensheng.html\" class=\"keylink\" target=\"_blank\">人生</a>天上口香熏诸天</p><p>若生于<a href=\"/remen/shijian.html\" class=\"keylink\" target=\"_blank\">世间</a>谓诸香庄严</p><p>犹如香山水流入涅槃河</p><p>若能不两舌心亦无二种</p><p>舌如诸佛舌莲花叶覆面</p><p>五种杂色光从于舌相出</p><p>常说大人法至诚不两舌</p><p>若能不恶口是名大丈夫</p><p>人中端正者一切皆乐见</p><p>如栴檀杂香若能不绮语</p><p>口常出妙香犹如优钵罗</p><p>生处得值佛口业如实净</p><p>若不赞邪见不说邪见业</p><p>生处常出家正命常具足</p><p>如佛住涅槃皆从实语得</p><p>佛告舍利弗。口四过者。有十大恶业。何等为十。一者妄语人诽谤人。不闻言闻。不得道果言得道果不见言见。如此恶人。虽不得病犹如癞狗。尔时世尊。而说偈言。</p><p>一切天人中猛火烧铁丸</p><p>烧破一切人此贼不为胜</p><p>何等为大贼唯有一种人</p><p>宁使节节火骨化为融铜</p><p>吞啖于刀山镬汤刀锯解</p><p>碎身作火聚此苦不为恶</p><p>妄语大毒害烧坏天人福</p><p>游行阿鼻狱刀轮为脚足</p><p>铁毒蛇为舌口火烧大千</p><p>眼如迸铁丸雨大镬汤雨</p><p>烧灭善根花毕定堕恶道</p><p>无量亿千劫求出无由脱</p><p>如是大恶人举身是火山</p><p>烧坏一切善</p><p>恶口者。口虽含香臭如死尸。恒乐说他诸不善事。口所吐说如刺如刀如剑如戟。如屎如尿如虫如脓。天人中香无过善语。三界中臭无过恶口。二者恶口之人口有所吐。如雨铁丸烧坏他家。此人未来堕大地狱。热铁烧身饮热铁汁。设生世间作病癞狗及病癞人。无量劫中常食脓血。心所念者。纯是不善与恶相应。三者两舌。其两舌人犹如水火。不作言作。他人作善实言净语狂横言非。他所不作横为他作。一切世人常不乐见。必定当堕大恶道中。铜锯解舌为数千段。四者绮语。绮语者反上作下。反下作上。调戏无节巧言利辞。说无益语。说不利语。说无义语。赞叹五欲语。心不明了语。黑暗语。如刺如林钩罥众生。此人恶报命终。当堕刺林地狱。百千铁刺钩其舌出作百千段。五者赞叹邪见。邪见之人。口如盛火烧诸善根。无父无母无佛无法。无比丘僧无阿罗汉无辟支佛。无师无友无善知识。心如疾风吹崩一切诸善根树。此是大贼说无<a href=\"/remen/yinguo.html\" class=\"keylink\" target=\"_blank\">因果</a>。口如大水漫流三界。淫欲无度调弄同类。造五无间断绝<a href=\"/remen/banruo.html\" class=\"keylink\" target=\"_blank\">般若</a>。犯四重禁至无间罪。皆从邪见颠倒恶心。邪风吹动恶不善口。阿鼻狱火铁刺舌生。如此妄语恶口两舌绮语赞叹邪见。此大恶人。虽在世间四大所成<a href=\"/remen/wuyin.html\" class=\"keylink\" target=\"_blank\">五阴</a>严饰。当知地大即是铁山刀林剑树。百千铁刺无数铁虫。铁嘴诸乌铁网蒺车轹绝其身。当知水火即是融铜。无数镬汤是热铁丸。沸屎铁河以流节间。当知大小节节自然犹如铜柱。众火同时从六根起。烧坏身心堕大地狱。当知风大犹如雹雨。无数刀林百千剑树。动于支节从溪谷生。当知五阴即是五贼。十八罗刹系属狱种阎罗王民。识为热铁状如融铜满阿鼻狱。自高强健多力恶口。骂詈诽谤毁呰人者。今安所在。佛告舍利弗。恶口妄语两舌绮语赞邪见者。此人不为一人作贼。普为一切诸天世人作大劫贼。譬如群贼威力自在烧破一城。杀害一切及四天下一切人民。此人所得罪报。为多少耶。舍利弗白佛言。世尊。此人所得罪。如须弥山不可称量。佛告舍利弗。此人虽复获大罪报。不如妄语恶口两舌绮语赞叹邪见。须臾所造获大重报。身坏命终堕大地狱。经无量劫受苦无穷。百千诸佛不能得救。诸佛观此谤法罪人。与十方界地狱俱生地狱俱灭。是故智者当摄身口。佛告舍利弗。若有受持此十善戒。破十恶业。上生天上为梵天王。下生世间作转轮王十善<a href=\"/remen/jiaohua.html\" class=\"keylink\" target=\"_blank\">教化</a>。永与地狱三恶道别。譬如流水至涅槃海。若有毁犯十善戒者。堕大地狱经无量世受诸苦恼。舍利弗。汝好受持十善戒羯磨法。破十不善业。时舍利弗及诸大众闻佛所说。欢喜奉行。</p></div>"
}]