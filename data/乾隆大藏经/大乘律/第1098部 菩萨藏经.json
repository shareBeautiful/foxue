[{
    "title": "第1098部 菩萨藏经",
    "author": "僧伽婆罗 译",
    "html": "<div class=\"B1_text\"><p>菩萨藏经</p><p>如是我闻。一时佛住舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人及七万二千菩萨。是时长老<a href=\"/remen/sheli.html\" class=\"keylink\" target=\"_blank\">舍利</a>弗承佛神力。即从坐起。偏袒右肩右膝着地。合掌<a href=\"/remen/lifo.html\" class=\"keylink\" target=\"_blank\">礼佛</a>白佛言。<a href=\"/remen/shizun.html\" class=\"keylink\" target=\"_blank\">世尊</a>。云何善男子善女人<a href=\"/remen/chanhui.html\" class=\"keylink\" target=\"_blank\">忏悔</a>灭罪。速得三藐三<a href=\"/remen/puti.html\" class=\"keylink\" target=\"_blank\">菩提</a>。佛告舍利弗言。人欲学三藐三菩提。或声闻乘人。或缘觉乘人。或大乘人。或余<a href=\"/remen/zhongsheng.html\" class=\"keylink\" target=\"_blank\">众生</a>。应诵十方十世界十佛名号。然十千灯若酥若油。香及磨香亦随灯数。种种花种种果种种叶。作大<a href=\"/remen/gongyang.html\" class=\"keylink\" target=\"_blank\">供养</a>行大<a href=\"/remen/bushi.html\" class=\"keylink\" target=\"_blank\">布施</a>。盛十频伽水盛十坩水。沐浴清净以香熏身着新净衣更洗手足。两手各持十枚莲华应当菜食。给使仆人皆令净洁。于十方面各施佛座(上方佛座宜须小高)忏悔之人于十方面随便设座。即于坐处礼十方佛。口自发露忏悔从来所作行业。亦悔无始<a href=\"/remen/shengsi.html\" class=\"keylink\" target=\"_blank\">生死</a>以来所造众恶。改往修来誓不复作。佛言。舍利弗。东方名阿输歌世界(此谓无忧)于彼有佛名月胜吉。南方难陀世界(此谓<a href=\"/remen/huanxi.html\" class=\"keylink\" target=\"_blank\">欢喜</a>)于彼有佛名旃檀吉。西方跋陀罗世界(此谓贤)于彼有佛名无边光明。北方<a href=\"/remen/154932.html\" class=\"keylink\" target=\"_blank\">饶益</a>眼世界。于彼有佛名幢吉。东南方月光世界。于彼有佛名无忧吉。西南方有幢世界。于彼有佛名宝刹。西北方有鸣世界。于彼有佛名花德。东北方安隐世界。于彼有佛名三勇猛。上方有月世界。于彼有佛名大<a href=\"/remen/gongde.html\" class=\"keylink\" target=\"_blank\">功德</a>吉。下方大名世界。于彼有佛名光明吉。一日一夜六时行道<a href=\"/remen/libai.html\" class=\"keylink\" target=\"_blank\">礼拜</a>。偏袒右肩右膝着地。合掌向佛而说此言。我礼一切诸佛如来。彼现在十方诸佛。已得阿耨多罗三藐三菩提。现转法轮。现光明法轮。现取法轮。现雨法雨。现系法鼓。现吹法螺。现建法幢。现然法炬。现以法施充足众生。随一切众生所乐皆悉为说。能多利益安隐众生。为慈悲<a href=\"/remen/shijian.html\" class=\"keylink\" target=\"_blank\">世间</a>。为饶益诸<a href=\"/remen/tianren.html\" class=\"keylink\" target=\"_blank\">天人</a>众。我今<a href=\"/remen/dl.html\" class=\"keylink\" target=\"_blank\">顶礼</a>彼诸如来。彼诸如来彼佛尊重应当供养。诸佛是大<a href=\"/remen/zhihui.html\" class=\"keylink\" target=\"_blank\">智慧</a>是世间眼。能为世间作证。主领世间现知现见。我以身口意敬礼彼佛。我从无始生死以来所造恶业。为一切众生障碍。或起贪或起嗔或起痴。不识<a href=\"/remen/fofa.html\" class=\"keylink\" target=\"_blank\">佛法</a>僧。不识善不善法。或以恶身口意出<a href=\"/remen/foshen.html\" class=\"keylink\" target=\"_blank\">佛身</a>血。或诽谤<a href=\"/remen/zhengfa.html\" class=\"keylink\" target=\"_blank\">正法</a>。或破和合僧。或杀真人罗汉。或杀父母。或备起十不善道。或已作今作当作。或见他作赞叹<a href=\"/remen/suixi.html\" class=\"keylink\" target=\"_blank\">随喜</a>。或以身三口四意三业行造作众恶。恶口骂詈诽谤他人。或斗秤欺诳于人。或生<a href=\"/remen/liudao.html\" class=\"keylink\" target=\"_blank\">六道</a>恼乱父母。或取塔寺物。或用僧物。或用四方僧物。或破佛所制戒。或不随和上阿阇梨语。或嗔或骂。或诽谤声闻缘觉大乘。或因悭嫉造诸恶业。或恶骂如来。或法说非法。或非法<a href=\"/remen/shuofa.html\" class=\"keylink\" target=\"_blank\">说法</a>。如是一切诸恶。我今于十方诸佛发露忏悔。彼诸如来现见现知现证。我于佛前一心发露不敢覆藏。发露已后誓不敢作。是诸罪业应入<a href=\"/remen/diyu.html\" class=\"keylink\" target=\"_blank\">地狱</a>饿鬼畜生阿修罗道。或经八难。愿此诸罪现前消灭未来不生。我今日在诸佛前。发露忏悔不敢覆藏。发露之后誓不敢作。如过去诸菩萨为<a href=\"/remen/xiuxing.html\" class=\"keylink\" target=\"_blank\">修行</a>菩提。如彼所忏悔。我今亦复如是忏<a href=\"/remen/yezhang.html\" class=\"keylink\" target=\"_blank\">业障</a>碍。发露之后不敢复作。如未来诸菩萨摩诃萨当忏悔。我亦如是忏悔发露。发露之后誓不更作。如现在十方菩萨摩诃萨。为修行菩提今现忏悔。我亦如是忏悔发露誓不更作。如过去未来现在三世诸菩萨摩诃萨为修行菩提。已忏悔当忏悔现忏悔。我亦如是忏悔誓不敢作。舍利弗。若善男子善女人当如是忏悔。是故舍利弗。若善男子善女人欲得于一切诸法清净无有障碍。应当如是忏悔诸恶业障。既发露已誓不更作。若乐生刹利富贵种姓。多饶财宝种种具足形貌端正。欲得大乘者。当如是忏悔。若欲得四天王处。当如是忏悔。若欲得三十三天炎摩天兜率陀天化乐天他化<a href=\"/remen/zizai.html\" class=\"keylink\" target=\"_blank\">自在</a>天。应如是忏悔。若欲得梵身天梵富楼天大梵天少光无量光光曜少净无量净遍净受福无挂碍天果实天无想天不烦不热善见善现色究竟。当如是忏悔。若乐生<a href=\"/remen/wusejie.html\" class=\"keylink\" target=\"_blank\">无色界</a>空处识处不用处非想非非想处。当如是忏悔。若欲得须陀洹斯陀含阿那含阿罗汉果。当如是忏悔。若欲得声闻三明六通神力自在听明利智。若欲得缘觉菩提。当如是忏悔。若欲得一切智清净智不可思议智无等等智正遍智。如是当忏悔。舍利弗。何以故。一切诸法由<a href=\"/remen/yinyuan1.html\" class=\"keylink\" target=\"_blank\">因缘</a>生。如来所说有法从缘生。有法从缘灭。以因缘展转。于彼法过去彼已灭已转。彼业无障碍。彼诸法未生亦无障碍。舍利弗。何以故。一切诸法如来所说。皆悉空寂。无众生无<a href=\"/remen/shouming.html\" class=\"keylink\" target=\"_blank\">寿命</a>无人不生不灭。舍利弗。一切诸法自身所造。自身者亦是有。舍利弗。若善男子善女人欲入此法慧。所谓无真实众生。此谓说灭一切业障。忏悔品竟。尔时舍利弗白佛言。世尊。善男子善女人欲得阿耨多罗三藐三菩提。欲得声闻乘缘觉乘大乘。或有余人修功德。云何当生随喜善根。尔时佛告舍利弗。善男子善女人若欲随喜。昼夜六时偏袒右肩右膝着地。恭敬合掌如是当说此言。若有众生于十方已作功德事。若布施若持戒若修行。我于彼一切随喜。以第一随喜胜随喜最上随喜无上随喜无等随喜无等等随喜。我悉如是随喜。若有众生于十方当作功德。若布施若持戒若修行。我于彼一切随喜。以第一随喜胜随喜最上随喜无上随喜无等随喜无等等随喜。我悉如是随喜。若有众生于十方今现作功德。若布施若持戒若修行。我于彼一切随喜。以第一随喜胜随喜最上随喜无上随喜无等随喜无等等随喜。我悉如是随喜。若彼诸菩萨初发<a href=\"/remen/putixin.html\" class=\"keylink\" target=\"_blank\">菩提心</a>功德。若彼菩萨已于百劫修行功德聚。若彼菩萨已得无生法忍功德聚。若彼菩萨已得不退地功德聚。若菩萨从一地次第至十地功德。我于彼一切随喜。以第一随喜胜随喜乃至无等等随喜。若菩萨先已修行<a href=\"/remen/liuboluomi.html\" class=\"keylink\" target=\"_blank\">六波罗蜜</a>相应功德善根。我悉随喜以第一随喜乃至无等等随喜。若未来菩萨当修行六波罗蜜相应功德善根。我悉随喜。以第一随喜乃至无等等随喜。若现在诸菩萨今修行六波罗蜜相应功德。我悉随喜以第一随喜乃至无等等随喜以过去如来应供正遍知。已得阿耨多罗三藐三菩提。已转法轮。为饶益众生。为安隐众生。为慈悲众生。为以义饶益众生。及诸天人声闻缘觉菩萨所造功德。我悉随喜。未来如来当得阿耨三菩提。当转法轮为饶益众生。为安隐众生为慈悲众生。为以义饶益众生。及诸天人声闻缘觉菩萨所造功德。我悉随喜现在十方诸佛现得阿耨多罗三藐三菩提。现转法轮。现燃法炬。现击法鼓。现吹法蠡现建法幢。现以法施充足众生饶益众生安隐众生慈悲世间。以义饶益一切人天。若彼声闻缘觉大乘所造功德。我悉随喜。以第一随喜乃至无等等随喜。舍利弗。此谓随喜功德聚。以此随喜功德聚。若善男子善女人行此功德。此功德<a href=\"/remen/guobao.html\" class=\"keylink\" target=\"_blank\">果报</a>不可数不可量。舍利弗。若三千<a href=\"/remen/daqianshijie.html\" class=\"keylink\" target=\"_blank\">大千世界</a>所有众生。乃至恒河沙等世界众生。悉皆漏尽成阿罗汉。若有善男子善女人以四事尽寿供养。若善男子善女人如是随喜功德。胜此功德无量无边。是故舍利弗。若善男子善女人乐得阿耨多罗三藐三菩提当随喜。若女人欲得男子当随喜。</p><p>尔时舍利弗白佛言。世尊已说随喜。为现在未来菩萨光明云何劝请。佛告舍利弗。若善男子善女人欲得阿耨多罗三藐三菩提若声闻乘若缘觉乘。若大乘若余众生。昼夜六时偏袒右肩右膝着地。恭敬合掌说如是言。我礼一切诸佛世尊。今现在十方诸佛。已得阿耨多罗三藐三菩提。现转法轮。我已礼彼佛。我今劝请转于法轮。愿诸佛世尊转法轮。愿燃法灯。愿开<a href=\"/remen/fayan.html\" class=\"keylink\" target=\"_blank\">法眼</a>。愿燃法炬。愿兴法云。愿吹法蠡。愿击法鼓。愿建法幢。为饶益众生安隐众生。为慈悲世间以义饶益一切天人。舍利弗。昼夜六时偏袒右肩右膝着地。恭敬合掌说如是言。我礼一切诸佛世尊。若十方诸佛欲入<a href=\"/remen/niepan.html\" class=\"keylink\" target=\"_blank\">涅槃</a>。我当劝请彼佛愿久住世。为饶益众生安隐众生。慈悲世间以义饶益一切天人。我为阿耨多罗三藐三菩提行此劝请。舍利弗。此谓劝请聚。此劝请聚。善男子善女人所得功德不可数量。舍利弗。若善男子善女人三千大千世界布满七宝布施如来。若善男子善女人前劝请功德胜此功德无量无边。舍利弗。若恒河沙等世界布满七宝布施诸佛。若善男子善女人前劝请功德胜此功德无量无边。如是劝请阿耨多罗三藐三菩提。如是我劝请。舍利弗。此谓劝请聚。以此劝请聚。若善男子善女人现劝请。彼功德不可思量。何以故。舍利弗。我先修行菩提行。我已如是劝请诸佛为转法轮。以此功德我得阿耨多罗三藐三菩提。帝释诸天<a href=\"/remen/suoposhijie.html\" class=\"keylink\" target=\"_blank\">娑婆世界</a>主梵天王等。亦劝请我转于法轮。为多所饶益安隐世间。乃至以义饶益一切天人。舍利弗。我先劝请诸如来为法久住。我以此功德根故。得十力四<a href=\"/remen/wuwei.html\" class=\"keylink\" target=\"_blank\">无畏</a>十八不共法。得四无碍辩。得大慈大悲。我已入泥洹。我法当久住。</p><p>尔时舍利弗白佛言。世尊。云何善男子善女人欲得阿耨多罗三藐三菩提。若声闻乘若缘觉乘。若大乘若余众生。当行<a href=\"/remen/huixiang.html\" class=\"keylink\" target=\"_blank\">回向</a>善根为一切智。尔时佛告舍利弗。若善男子善女人欲得阿耨多罗三藐三菩提。若声闻乘若缘觉乘。若大乘若余众生。昼夜六时偏袒右肩右膝着地。恭敬合掌作如是言。我于无始生死所作功德善根。或于佛或于法或于僧。或一人乃至施与畜生一抟食。或忏悔或劝请或随喜。或归依<a href=\"/remen/sanbao.html\" class=\"keylink\" target=\"_blank\">三宝</a><a href=\"/remen/shoujie.html\" class=\"keylink\" target=\"_blank\">受戒</a>功德。一切和合。回施与一切众生。如诸佛世尊现智无著智回施与一切众生。我亦如是。回施一切众生。如手捉宝珠施与一切。如云降雨润益无尽无减。为众生富贵无减。为功德无减法无减智慧无减乐说无减。为阿耨多罗三藐三菩提。为得一切智。我以此功德施与众生。一切和合回向阿耨多罗三藐三菩提。以此善根愿令一切众生亦得阿耨多罗三藐三菩提。得一切智。如先诸菩萨。为菩提修<a href=\"/remen/xingshan.html\" class=\"keylink\" target=\"_blank\">行善</a>根修行回向为一切智。我亦如是。回向为一切智。以此善根我当得阿耨多罗三藐三菩提得一切智。如未来诸菩萨。当修行回向善根为一切智。我亦如是。以回向善根为一切智。如现在诸菩萨。修善根为一切智。我亦如是。回向善根为一切智。以此善根愿一切众生得阿耨多罗三藐三菩提得一切智。如先释迦牟尼佛。坐菩提树下。住不可思议无垢定降伏恶魔。所有诸法可知可见可觉。于夜后分明星出时。以一念相应慧行灭苦道得证醍醐。我亦如是。一切众生学阿耨多罗三藐三菩提。如无量光明如来。胜光明如来。清净光明如来。功德光明如来。师子如来。百光如来。高明如来。网光如来。珠光如来。火光如来。光王如来。<a href=\"/remen/zhuangyan.html\" class=\"keylink\" target=\"_blank\">庄严</a>如来。宝幢如来。法幢如来。身胜如来等应供正遍知。如余诸佛世尊。已得阿耨多罗三藐三菩提。已转法轮。为饶益多众生。为安隐诸众生。为慈悲世间乃至以义饶益一切天人。我亦如是。为一切众生得阿耨多罗三藐三菩提。当转法轮。为饶益众多众生。为安隐众生。为慈悲世间乃至以义饶益一切天人。舍利弗。此谓回向功德聚。此功德聚。胜前布施功德聚。百分千万亿分。乃至算数譬喻所不能及。</p><p>舍利弗。若善男子善女人<a href=\"/remen/shouchi.html\" class=\"keylink\" target=\"_blank\">受持</a>此经为他广说。所得功德无数无量。舍利弗若有人能令三千大千世界杂类众生。于一念顷俱得人身已。复能令得缘觉菩提。常以四事供养。施与一一缘觉七宝如须弥山。如是日日乃至入涅槃。入涅槃已起七宝塔。花香幡盖种种供养。舍利弗。于汝意云何是善男子善女人。所得功德宁为多不舍利弗言。甚多世尊。甚多善逝。是故舍利弗。若善男子善女人受持此经。所得功德复多于彼。愿此功德为阿耨多罗三藐三菩提。此功德比先功德。百分千万亿分。乃至算数譬喻所不能及。何以故。舍利弗。善男子善女人信此经劝请十方诸佛为转法轮。如我所说法施胜于财施。尔时<a href=\"/remen/sizhong.html\" class=\"keylink\" target=\"_blank\">四众</a>一万人俱从坐起。皆偏袒右肩右膝着地。合掌向佛而说此言。世尊。我等当受持此经。为人广说当信。何以故。世尊我等欲得阿耨多罗三藐三菩提。我当成就如是善根如是善法。是时帝释天王散以天花。供养世尊及此经法。而说此言。世尊。此经有大功德为增长诸菩萨善根。为灭业障。是时佛告帝释。如是如是。憍尸迦。何以故。天王我念过去阿僧祇劫。是时有大光聚如来应供正遍知出现于世天王。大光聚如来应供正遍知。寿六十八亿岁。初始说法有百千万亿<a href=\"/remen/dizi.html\" class=\"keylink\" target=\"_blank\">弟子</a>。彼一切皆阿罗汉尽诸有漏。第二说法有九十九千亿弟子。亦皆漏尽得阿罗汉。第三说法有九十八亿百千弟子。诸漏已尽得阿罗汉。天王。彼大光明聚如来应供正遍知。为一切世间诸天梵王<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>故。住经六十八亿岁。是时帝释天王及四众。从光明聚如来受持此经。为多利益一切世间。为成阿耨多罗三藐三菩提。复有一天女名竭伽陀。受持此经。发阿耨多罗三藐三菩提心。厌离女人得丈夫身。常生人天之中不经恶趣。八万四千世作转轮王。憍尸迦。于汝意云何。至此彼竭伽陀女人岂异人乎。即我身是。我昔于亿百千世界值无数佛同名光明聚如来。于彼佛所悉闻此经。若善男子善女人闻此如来名。必定当得大般涅槃。若有女人闻此光明聚如来名者当转女身。寿命终时无有疑乱。不更受女身。憍尸迦此经大功德恩。能摄受诸菩萨摩诃萨善根。能灭诸业障碍。是时帝释白佛言。世尊。当何名此经。云何受持。是时佛告帝释。憍尸迦。此经名灭业障碍。汝当受持。亦名菩萨藏。汝当受持。亦名断一切疑。如是受持。佛说经已。帝释天王及长老舍利弗比丘众。及诸菩萨天人阿修罗乾闼婆。一切世间闻佛所说。欢喜奉行。</p></div>"
}]