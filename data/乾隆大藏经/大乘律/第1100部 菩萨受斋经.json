[{
    "title": "第1100部 菩萨受斋经",
    "author": "聂道真 译",
    "html": "<div class=\"B1_text\"><p>　　菩萨受斋经</p><p>　　菩萨受斋法言。某自归佛自归法自归<a href=\"/remen/biqiu.html\" class=\"keylink\" target=\"_blank\">比丘</a>僧。某身所行恶。口所言恶。意所念恶。今已除弃。某若干日若干夜。受菩萨斋自归菩萨。如前六万菩萨皆持是斋。我是菩萨。如先行菩萨文殊师利。洹那鸠楼阿芜陀昙无迦<a href=\"/remen/mile.html\" class=\"keylink\" target=\"_blank\">弥勒</a>阿惟楼尸利<a href=\"/remen/shamen.html\" class=\"keylink\" target=\"_blank\">沙门</a>陀楼檀那罗首楞。及陀<a href=\"/remen/suming.html\" class=\"keylink\" target=\"_blank\">宿命</a>菩萨所持斋。我是菩萨。持菩萨斋。若我分檀<a href=\"/remen/bushi.html\" class=\"keylink\" target=\"_blank\">布施</a>当得檀波罗蜜。如我受莂当得惟逮波罗蜜。一心<a href=\"/remen/zuochan.html\" class=\"keylink\" target=\"_blank\">坐禅</a>当得禅波罗蜜。如我说经当得<a href=\"/remen/banruo.html\" class=\"keylink\" target=\"_blank\">般若</a>波罗蜜。是为沤和拘舍罗。从是得摩诃般若波罗蜜。如念泥犁中人薜荔中人畜生中人。令得<a href=\"/remen/jietuo.html\" class=\"keylink\" target=\"_blank\">解脱</a>出生为人。从是分檀布施。当到须摩提拘楼檀阿弥陀佛前。受得<a href=\"/remen/sanmei.html\" class=\"keylink\" target=\"_blank\">三昧</a>禅。是为菩萨受斋法。</p><p>　　佛告须<a href=\"/remen/puti.html\" class=\"keylink\" target=\"_blank\">菩提</a>。菩萨有十念当护之。何等十念。当念过去佛。是菩萨法。当念未来佛。是菩萨法。当念一切十方现在佛。是菩萨法。当念尸波罗蜜持戒。是菩萨法。当念禅波罗蜜。是菩萨法。当念沤和拘舍罗。是菩萨法。当念般若波罗蜜。是菩萨法。当念禅三昧六万菩萨在阿弥陀佛所。是菩萨法。当念过去当来今现和上阿阇梨。是菩萨法。是为十念。若有发意求<a href=\"/remen/pusadao.html\" class=\"keylink\" target=\"_blank\">菩萨道</a>者禅。日当思惟是为十事。不念为污行。菩萨斋日有<a href=\"/remen/shijie.html\" class=\"keylink\" target=\"_blank\">十戒</a>。第一菩萨斋日。不得着脂粉花香。第二菩萨斋日。不得歌舞捶鼓伎乐庄饰。第三菩萨斋日。不得卧高床上。第四菩萨斋日。过中以后不得复食。第五菩萨斋日。不得持钱刀金银珍宝。第六菩萨斋日。不乘车牛马。第七菩萨斋日。不得捶儿子奴婢畜生。第八菩萨皆持是斋。从分檀布施得福。我是菩萨。如我念在泥梨中人薜荔中人畜生中人。令得解脱出生为人。从是分檀布施。当至须诃摩持拘楼檀阿弥陀佛前。受得三昧禅。是为菩萨解斋法。</p><p>　　菩萨斋日去卧时。于佛前叉手言。今日一切十方其有持斋戒者。某助安无量。今日其有持戒者。某助安无量。今日其有忍辱者。念天下人民者。某助安无量。今日其有<a href=\"/remen/jingjin.html\" class=\"keylink\" target=\"_blank\">精进</a>者。某助安无量。今日其有<a href=\"/remen/zhihui.html\" class=\"keylink\" target=\"_blank\">智慧</a>说经者。某助安无量。持是代劝助<a href=\"/remen/huanxi.html\" class=\"keylink\" target=\"_blank\">欢喜</a>福施。与归流十方一切人非人。萨和萨所在勤苦厄难之处。皆令得福。解脱忧苦出生为人。安隐富乐无极。是菩萨斋日。不得见扫除。第九菩萨斋日。不得饮食尽器中。第十菩萨斋日。不得与女人相形笑共坐席。女人亦尔。是为十戒。不得犯不得教人犯。亦不得劝勉人犯。菩萨解斋法言。南无佛南无法南无比丘僧。某若干日若干夜。持菩萨斋。从分檀布施当得檀波罗蜜。如我持戒当得尸波罗蜜。如我念十方天下人令得安隐。当得羼提波罗蜜。如我受莂当得惟逮波罗蜜。如我坐禅当得禅波罗蜜。是为沤和拘舍罗。如摩诃般若波罗蜜。如诸菩萨六万菩萨法斋。日夜一分禅一分<a href=\"/remen/dujing.html\" class=\"keylink\" target=\"_blank\">读经</a>一分卧。是为菩萨斋日法。正月十四日受十七日解。四月八日受十五日解。七月一日受十六日解。九月十四日受十六日解。</p><p>　　右斋日数。归命西方阿弥陀三耶三佛檀。廅楼亘摩诃那钵菩萨。三毒消除<a href=\"/remen/wangsheng.html\" class=\"keylink\" target=\"_blank\">往生</a>尊刹。</p><p>　　清净尊神国安隐在西方</p><p>　　愿得自归命奉事无上王</p><p>　　<a href=\"/remen/shentong.html\" class=\"keylink\" target=\"_blank\">神通</a>圣智达照见我心情</p><p>　　自归诸大护百劫不动倾</p></div>"
}]