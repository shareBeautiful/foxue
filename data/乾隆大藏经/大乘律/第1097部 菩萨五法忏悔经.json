[{
    "title": "第1097部 菩萨五法忏悔经",
    "author": "未知",
    "html": "<div class=\"B1_text\"><p>菩萨五法<a href=\"/remen/chanhui.html\" class=\"keylink\" target=\"_blank\">忏悔</a>经</p><p>十方三世佛。五眼照<a href=\"/remen/shijian.html\" class=\"keylink\" target=\"_blank\">世间</a>。三大无不知。明见罪福相。<a href=\"/remen/dizi.html\" class=\"keylink\" target=\"_blank\">弟子</a>某甲等。从无数劫来。不遇善知识。造作一切罪。<a href=\"/remen/pojie.html\" class=\"keylink\" target=\"_blank\">破戒</a>犯四重。六重及八重。谤法断善根。具足一阐提。幸遇诸如来。经法贤圣众。能除众罪者。弟子头面礼。愿诸恶云消。令发无上慧。忏悔竟五体作礼。</p><p>十方诸佛始登道场。观树经行未转法轮。无明老死长衰可悲。愿设法药救诸疾苦。法雨流布枯槁<a href=\"/remen/zhongsheng.html\" class=\"keylink\" target=\"_blank\">众生</a>。得道明了。十方现在佛。已度有缘者。众生多<a href=\"/remen/xiedai.html\" class=\"keylink\" target=\"_blank\">懈怠</a>。方便现泥洹。弟子诚心礼。请佛令久住。一切诸菩萨。已发无上意。愿勤加<a href=\"/remen/jingjin.html\" class=\"keylink\" target=\"_blank\">精进</a>。于无佛世界。现成等正觉。普度诸群生。慈哀无过佛。是故至心请。请佛已竟头面作礼。</p><p>历世怀妒嫉。我慢及恚痴。见人得利如箭射心。闻人得乐如钉入眼。坐此诸罪障。堕落三恶道。常不遇诸佛。今日一心悟。发大<a href=\"/remen/suixi.html\" class=\"keylink\" target=\"_blank\">随喜</a>心。十方三世佛。及彼弟子众。其数无有量。从初发一念。乃至坐道场。四等大<a href=\"/remen/bushi.html\" class=\"keylink\" target=\"_blank\">布施</a>。清净持禁戒。定慧及<a href=\"/remen/jietuo.html\" class=\"keylink\" target=\"_blank\">解脱</a>。无量诸知见。弟子悉随喜。慧心朗然明。愚痴暗障灭。一念发随喜。<a href=\"/remen/gongde.html\" class=\"keylink\" target=\"_blank\">功德</a>满十方。<a href=\"/remen/zhihui.html\" class=\"keylink\" target=\"_blank\">智慧</a>如诸佛。随喜已竟五体作礼。</p><p>往返<a href=\"/remen/shengsi.html\" class=\"keylink\" target=\"_blank\">生死</a>中。从生故至死。从贵故还贱。惟未得泥洹。法身常清净。波若妙解脱。今当求此利。所可有福业。一切皆和合。回以施众生。共成无上道。广大如<a href=\"/remen/xukong.html\" class=\"keylink\" target=\"_blank\">虚空</a>。<a href=\"/remen/wuxiang.html\" class=\"keylink\" target=\"_blank\">无相</a>如真智。究竟尽法界。金刚空慧常现在前。无行<a href=\"/remen/shentong.html\" class=\"keylink\" target=\"_blank\">神通</a>有感必应。<a href=\"/remen/huixiang.html\" class=\"keylink\" target=\"_blank\">回向</a>已竟头面作礼。</p><p>诚心发大愿。行道如誓愿。慧心如猛风。<a href=\"/remen/dingli.html\" class=\"keylink\" target=\"_blank\">定力</a>如金刚。于此回向后。念念转慈悲。舍离爱着想。<a href=\"/remen/huanxi.html\" class=\"keylink\" target=\"_blank\">欢喜</a>度一切。舍去身命时。佛放光明灭除一切难障。化生兜率天。面睹慈氏尊。修相尽具足。六根普聪彻。闻佛说妙法。即悟无生忍。皆住不退地。乘大神通力周游十方国。<a href=\"/remen/gongyang.html\" class=\"keylink\" target=\"_blank\">供养</a>一切佛。无量妙音声。赞叹佛功德。二十五有中。无时不现身。如日照世界。光明朗十方。一切幽闇处。皆为作灯明。虽得佛道转法轮现泥洹。众生不尽<a href=\"/remen/chengfo.html\" class=\"keylink\" target=\"_blank\">成佛</a>不舍。普贤文殊愿。发愿已竟洗心作礼。</p></div>"
}]