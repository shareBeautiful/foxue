[{
    "title": "第1208部 唯识三十论",
    "author": "世亲菩萨 造",
    "html": "<div class=\"B1_text\"><p><a href=\"/remen/weishi.html\" class=\"keylink\" target=\"_blank\">唯识</a>三十论</p><p><a href=\"/remen/hufa.html\" class=\"keylink\" target=\"_blank\">护法</a>等菩萨。约此三十颂造成唯识。今略标所以。谓此三十颂中。初二十四行颂明唯识相。次一行颂明唯识性。后五行颂明唯识行位。就二十四行颂中。初一行半略辩唯识相。次二十二行半广辩唯识相。谓外问言。若唯有识。云何<a href=\"/remen/shijian.html\" class=\"keylink\" target=\"_blank\">世间</a>及诸圣教说有我法。举颂詶答颂曰。</p><p>由假说我法有种种相转</p><p>彼依识所变此能变唯三</p><p>谓异熟思量及了别境识</p><p>次二十二行半广辩唯识相者。由前颂文略标三能变。今广明三变相。且初能变其相云何。颂曰。</p><p>初阿赖耶识异熟一切种</p><p>不可知执受处了常与触</p><p>作意受想思相应唯舍受</p><p>是无覆无记触等亦如是</p><p>恒转如瀑流阿罗汉位舍</p><p>已说初能变。第二能变其相云何。颂曰。</p><p>次第二能变是识名末那</p><p>依彼转缘彼思量为性相</p><p>四<a href=\"/remen/fannao.html\" class=\"keylink\" target=\"_blank\">烦恼</a>常俱谓我痴我见</p><p>并我慢我爱及余触等俱</p><p>有覆无记摄随所生所系</p><p>阿罗汉灭定出世道无有</p><p>如是已说第二能变。第三能变其相云何。颂曰。</p><p>次第三能变差别有六种</p><p>了境为性相善不善俱非</p><p>此心所遍行别境善烦恼</p><p>随烦恼不定皆三受相应</p><p>初遍行触等次别境谓欲</p><p>胜解念定慧所缘事不同</p><p>善谓信惭愧无贪等<a href=\"/remen/sangen.html\" class=\"keylink\" target=\"_blank\">三根</a></p><p>勤安不放逸行舍及不害</p><p>烦恼谓贪嗔痴慢疑恶见</p><p>随烦恼谓忿恨覆恼嫉悭</p><p>诳谄与害憍无惭及无愧</p><p>掉举与惛沈不信并<a href=\"/remen/xiedai.html\" class=\"keylink\" target=\"_blank\">懈怠</a></p><p>放逸及失念散乱不正知</p><p>不定谓悔眠寻伺二各二</p><p>已说六<a href=\"/remen/shixin.html\" class=\"keylink\" target=\"_blank\">识心</a>所相应。云何应知现起分位。颂曰。</p><p>依止根本识五识<a href=\"/remen/suiyuan.html\" class=\"keylink\" target=\"_blank\">随缘</a>现</p><p>或俱或不俱如涛波依水</p><p><a href=\"/remen/yishi.html\" class=\"keylink\" target=\"_blank\">意识</a>常现起除生无想天</p><p>及<a href=\"/remen/wuxin.html\" class=\"keylink\" target=\"_blank\">无心</a>二定睡眠与闷绝</p><p>已广分别三能变相为自所变。二分所依云何应知依识所变假说我法非别实有。由斯一切唯有识耶。颂曰。</p><p>是诸识转变分别所分别</p><p>由此彼皆无故一切唯识</p><p>若唯有识都无外缘。由何而生。种种分别。颂曰。</p><p>由一切种识如是如是变</p><p>以展转力故彼彼分别生</p><p>虽有内识而无外缘。由何有情<a href=\"/remen/shengsi.html\" class=\"keylink\" target=\"_blank\">生死</a>相续。颂曰。</p><p>由诸业习气二取习气俱</p><p>前异熟既尽复生余异熟</p><p>若唯有识。何故<a href=\"/remen/shizun.html\" class=\"keylink\" target=\"_blank\">世尊</a>处处经中说有三性。应知三性亦不离识。所以者何。颂曰。</p><p>由彼彼遍计遍计种种物</p><p>此遍计所执<a href=\"/remen/zixing.html\" class=\"keylink\" target=\"_blank\">自性</a>无所有</p><p>依他起自性分别缘所生</p><p>圆成实于彼常远离前性</p><p>故此与依他非异非不异</p><p>如<a href=\"/remen/wuchang.html\" class=\"keylink\" target=\"_blank\">无常</a>等性非不见此彼</p><p>若有三性。如何世尊说一切法皆无自性。颂曰。</p><p>即依此三性立彼三无性</p><p>故佛密意说一切法无性</p><p>初即相无性次无自然性</p><p>后由远离前所执我法性</p><p>此诸法胜义亦即是真如</p><p>常如其性故即唯识实性</p><p>后五行颂明唯识行位者。论曰。如是所成唯识性相。谁依几位如何悟入。谓具大乘二种种性。一本性种性。谓无始来依附本识法尔。所得无漏法因。二谓习所成种性。谓闻法界等流法已。闻所成等熏习所成。具此二性方能悟入。何谓五位。一资粮位。谓修大乘顺<a href=\"/remen/jietuo.html\" class=\"keylink\" target=\"_blank\">解脱</a>分。依识性相能深信解。其相云何。颂曰。</p><p>乃至未起识求住唯识性</p><p>于二取随眠犹未能伏灭</p><p>二加行位。谓修大乘顺决择分。在加行位能渐伏除所取能取。其相云何。</p><p>现前立少物谓是唯识性</p><p>以有所得故非实住唯识</p><p>三通达位。谓诸菩萨所住见道。在通达位如实通达。其相云何。</p><p>若时于所缘智都无所得</p><p>尔时住唯识离二取相故</p><p>四修习位。谓诸菩萨所住<a href=\"/remen/xiudao.html\" class=\"keylink\" target=\"_blank\">修道</a>。修习位中如实见理数数修习。其相云何。</p><p>无得不思议是出世间智</p><p>舍二粗重故便<a href=\"/remen/zhengde.html\" class=\"keylink\" target=\"_blank\">证得</a>转依</p><p>五究竟位。谓住无上正等<a href=\"/remen/puti.html\" class=\"keylink\" target=\"_blank\">菩提</a>。出障圆明能尽未来化有情类。其相云何。</p><p>此即无漏界不思议善常</p><p>安乐解脱身大牟尼名法</p></div>"
}]