[{
    "title": "第1243部 大乘起信论",
    "author": "马鸣菩萨 造",
    "html": "<div class=\"B1_text\"><p>第一卷第二卷</p><p><a href=\"/fojing/dachenqixinlun/yuanwen.html\" class=\"keylink\" target=\"_blank\">大乘起信论</a> 卷上</p><p>马鸣菩萨造 唐<a href=\"/remen/sanzang.html\" class=\"keylink\" target=\"_blank\">三藏</a>唐实叉难陀奉制译</p><p>归命尽十方, 普作大<a href=\"/remen/154932.html\" class=\"keylink\" target=\"_blank\">饶益</a>, 智无限<a href=\"/remen/zizai.html\" class=\"keylink\" target=\"_blank\">自在</a>, 救护<a href=\"/remen/shijian.html\" class=\"keylink\" target=\"_blank\">世间</a>尊;</p><p>及彼体相海, <a href=\"/remen/wuwo.html\" class=\"keylink\" target=\"_blank\">无我</a>句义法, 无边德藏僧, 勤求正觉者。</p><p>为欲令<a href=\"/remen/zhongsheng.html\" class=\"keylink\" target=\"_blank\">众生</a>, 除疑去邪执, 起信绍佛种, 故我造此论。</p><p>论曰:为欲发起大乘净信,断诸众生疑暗邪执,令佛种性相续不断故造此论。有法能生大乘信根,是故应说。说有五分:一、作因,二、立义,三、解释,四、修信,五、利益。</p><p>此中作因有八:一、总相,为令众生离苦得乐,不为贪求利养等故;二、为显如来根本实义,令诸众生生正解故;三、为令善根成熟众生不退<a href=\"/remen/xinxing1.html\" class=\"keylink\" target=\"_blank\">信心</a>,于大乘法有堪任故;四、为令善根微少众生,发起信心至不退故;五、为令众生消除<a href=\"/remen/yezhang.html\" class=\"keylink\" target=\"_blank\">业障</a>,调伏自心离三毒故;六、为令众生修正<a href=\"/remen/zhiguan.html\" class=\"keylink\" target=\"_blank\">止观</a>,对治凡小过失心故;七、为令众生于大乘法如理思惟,得生佛前,究竟不退大乘信故;八、为显信乐大乘利益,劝诸含识令归向故。</p><p>此诸句义大乘经中虽已具有,然由所化根欲不同,待悟缘别,是故造论。此复云何?谓如来在世所化利根,佛色心胜,一音开演无边义味,故不须论。佛<a href=\"/remen/niepan.html\" class=\"keylink\" target=\"_blank\">涅槃</a>后,或有能以自力,少见于经而解多义;复有能以自力,广见诸经乃生正解;或有自无智力,因他广论而得解义;亦有自无智力,怖于广说,乐闻略论摄广大义而正<a href=\"/remen/xiuxing.html\" class=\"keylink\" target=\"_blank\">修行</a>。我今为彼最后人故,略摄如来最胜甚深无边之义,而造此论。</p><p>云何立义分?谓摩诃衍略有二种,有法及法。言有法者,谓一切众生心。是心则摄一切世间、出世间法,依此显示摩诃衍义:以此心真如相,即示大乘体故;此心生灭<a href=\"/remen/yinyuan1.html\" class=\"keylink\" target=\"_blank\">因缘</a>相,能显示大乘体、相、用故。所言法者,略有三种:一、体大,谓一切法真如,在染在净,性恒平等,无增无减,无别异故;二者、相大,谓如来藏本来具足无量无边性<a href=\"/remen/gongde.html\" class=\"keylink\" target=\"_blank\">功德</a>故;三者、用大,能生一切世、出世间善<a href=\"/remen/yinguo.html\" class=\"keylink\" target=\"_blank\">因果</a>故,一切诸佛本所乘故,一切菩萨皆乘于此入佛地故。</p><p>云何解释分?此有三种,所谓显示实义故,对治邪执故,分别修行正道相故。此中显示实义者,依于一心有二种门,所谓心真如门、心生灭门。此二种门各摄一切法,以此展转不相离故。</p><p>心真如者,即是一法界大总相法门体,以心本性不生不灭相。一切诸法,皆由<a href=\"/remen/wangnian.html\" class=\"keylink\" target=\"_blank\">妄念</a>而有差别;若离妄念,则无境界差别之相。是故诸法从本已来,性离语言,一切文字不能显说;离心攀缘,无有诸相;究竟平等,永无变异,不可破坏,唯是一心,说名真如。故从本已来,不可言说,不可分别,一切言说唯假非实,但随妄念无所有故。言真如者,此亦<a href=\"/remen/wuxiang.html\" class=\"keylink\" target=\"_blank\">无相</a>。但是一切言说中极以言遣言,非其体性有少可遣、有少可立。</p><p>问曰:若如是者,众生云何随顺悟入?</p><p>答曰:若知虽说一切法而无能说所说,虽念一切法而无能念所念,尔时随顺妄念都尽,名为悟入。</p><p>复次,真如者,依言说建立有二种别:一、真实空,究竟远离不实之相,显实体故;二、真实不空,本性具足无边功德,有自体故。</p><p>复次,真实空者,从本已来,一切染法不相应故,离一切法差别相故,无有虚妄分别心故。应知真如,非有相,非无相,非有无相,非非有无相;非一相,非异相,非一异相,非非一异相。略说,以一切众生妄分别心所不能解故,立为空。据实道理,妄念非有,空性亦空,以所遮是无,能遮亦无故。</p><p>言真实不空者,由妄念空无故,即显真心;常恒不变,净法<a href=\"/remen/yuanman.html\" class=\"keylink\" target=\"_blank\">圆满</a>,故名不空。亦无不空相,以非妄念心所行故,唯离念智之所证故。</p><p>心生灭门者,谓依如来藏有生灭心转。不生灭与生灭和合,非一非异,名阿赖耶识。此识有二种义,谓能摄一切法,能生一切法。复有二种义:一者、觉义,二者、不觉义。</p><p>言觉义者,谓心第一义性,离一切妄念相。离一切妄念相故,等<a href=\"/remen/xukong.html\" class=\"keylink\" target=\"_blank\">虚空</a>界,无所不遍,法界一相,即是一切如来平等法身。依此法身,说一切如来为本觉。以待始觉,立为本觉。然始觉时,即是本觉,无别觉起立。始觉者,谓依本觉有不觉,依不觉说有始觉。又以觉心源故,名究竟觉;不觉心源故,非究竟觉。</p><p>如凡夫人,前念不觉起于<a href=\"/remen/fannao.html\" class=\"keylink\" target=\"_blank\">烦恼</a>,后念制伏令不更生;此虽名觉,即是不觉。如二乘人及初业菩萨,觉有念、无念体相别异;以舍粗分别故,名相似觉。<a href=\"/remen/rufa.html\" class=\"keylink\" target=\"_blank\">如法</a>身菩萨,觉念、无念皆无有相;舍中品分别故,名随分觉。若超过菩萨地,究竟道满足,一念相应觉心初起,始名为觉;远离觉相微细分别究竟永尽,心根本性<a href=\"/remen/changzhu.html\" class=\"keylink\" target=\"_blank\">常住</a>现前,是为如来,名究竟觉。</p><p>是故经说:若有众生,能观一切妄念无相,则为<a href=\"/remen/zhengde.html\" class=\"keylink\" target=\"_blank\">证得</a>如来<a href=\"/remen/zhihui.html\" class=\"keylink\" target=\"_blank\">智慧</a>。又言心初起者,但随俗说,求其初相终不可得。心尚无有,何况有初?是故一切众生不名为觉,以无始来恒有无明妄念相续未曾离故。若妄念息,即知心相生、住、异、灭皆悉无相;以于一心前后同时皆不相应,无<a href=\"/remen/zixing.html\" class=\"keylink\" target=\"_blank\">自性</a>故。如是知已,则知始觉不可得,以不异本觉故。</p><p>复次,本觉随染,分别生二种差别相:一、净智相,二、不思议用相。</p><p>净智相者,谓依法熏习,如实修行,功行满足,破和合识,灭转识相,显现法身清净智故。一切<a href=\"/remen/xinshi.html%09\" class=\"keylink\" target=\"_blank\">心识</a>相即是无明相,与本觉非一非异,非是可坏,非不可坏。如海水与波,非一非异,波因风动,非水性动;若风止时,波动即灭,非水性灭。众生亦尔,自性清净心,因无明风动,起识波浪;如是三事皆无形相,非一非异,然性净心是动识本。无明灭时,动识随灭,智性不坏。</p><p>不思议用相者,依于净智,能起一切胜妙境界,常无断绝。谓如来身具足无量增上功德,随众生根,示现成就无量利益。</p><p>复次,觉相有四种大义,清净如虚空明镜:一、真实空大义,如虚空明镜,谓一切心境界相及觉相,皆不可得故。二、真实不空大义,如虚空明镜,谓一切法圆满成就,无能坏性。一切世间境界之相皆于中现,不出不入,不灭不坏,常住一心。一切染法所不能染,智体具足,无边无漏功德为因,熏习一切众生心故。三、真实不空离障大义,如虚空明镜,谓烦恼、所知<a href=\"/remen/erzhang.html\" class=\"keylink\" target=\"_blank\">二障</a>永断,和合识灭,本性清净常安住故。四、真实不空示现大义,如虚空明镜,谓依离障法随所应化,现如来等种种色声,令彼修行诸善根故。</p><p>不觉义者,谓从无始来,不如实知真法一故,不觉心起而有妄念。然彼妄念自无实相,不离本觉。犹如迷人,依方故迷;迷无自相,不离于方。众生亦尔,依于觉故而有不觉,妄念迷生。然彼不觉自无实相,不离本觉,复待不觉以说真觉。不觉既无,真觉亦遣。</p><p>复次,依于觉故而有不觉,生三种相不相舍离:一、无明业相,以依不觉,心动为业;觉则不动,动则有苦,果不离因故。二、能见相,以依心动能见境界,不动则无见。三、境界相,以依能见妄境相现,离见则无境。</p><p>以有虚妄境界缘故,复生六种相:一、智相,谓缘境界生爱、非爱心。二、相续相,谓依于智,苦乐觉念相应不断。三、执著相,谓依苦乐觉念相续而生执著。四、执名等相,谓依执著分别名等诸安立相。五、起业相,谓依执名等,起于种种诸差别业。六、业系苦相,谓依业受苦,不得自在。是故当知,一切染法悉无有相,皆因无明而生起故。</p><p>复次,觉与不觉有二种相:一、同相,二、异相。</p><p>言同相者,如种种瓦器,皆同土相;如是无漏无明种种幻用,皆同真相。是故佛说:一切众生无始已来常入涅槃。<a href=\"/remen/puti.html\" class=\"keylink\" target=\"_blank\">菩提</a>非可修相,非可生相,毕竟无得,无有色相而可得见。见色相者,当知皆是随染幻用,非是智色不空之相,以智相不可得故。广如彼说。</p><p>言异相者,如种种瓦器,各各不同;此亦如是,无漏无明种种幻用相差别故。</p><p>复次,生灭因缘者,谓诸众生依心<a href=\"/remen/yishi.html\" class=\"keylink\" target=\"_blank\">意识</a>转。此义云何?以依阿赖耶识,有无明不觉起,能见、能现、能取境界分别相续,说名为意。此意复有五种异名:一名业识,谓无明力不觉心动。二名转识,谓依动心能见境相。三名现识,谓现一切诸境界相。犹如明镜现众色像,现识亦尔,如其五境对至即现,无有前后,不由功力。四名智识,谓分别染净诸差别法。五名相续识,谓恒作意相应不断,任持过去<a href=\"/remen/shane.html\" class=\"keylink\" target=\"_blank\">善恶</a>等业令无失坏,成熟现未苦乐等报使无违越,已曾经事忽然忆念,未曾经事妄生分别。</p><p>是故<a href=\"/remen/sanjie.html\" class=\"keylink\" target=\"_blank\">三界</a>一切皆以心为自性,离心则无六尘境界。何以故?一切诸法以心为主,从妄念起。凡所分别皆分别自心,心不见心,无相可得。是故当知,一切世间境界之相,皆依众生无明妄念而得建立,如镜中像,无体可得;唯从虚妄分别心转,心生则种种法生,心灭则种种法灭故。</p><p>言意识者,谓一切凡夫依相续识,执我、我所,种种妄取六种境界。亦名分离识,亦名分别事识,以依见、爱等熏而增长故。</p><p>无始无明熏所起识,非诸凡夫、二乘智慧之所能知。解行地菩萨始学观察,法身菩萨能少分知,至究竟地犹未知尽,唯有如来能总明了。此义云何?以其心性本来清净,无明力故染心相现,虽有染心而常明洁,无有改变。复以本性无分别故,虽复遍生一切境界而无变易。以不觉一法界故不相应,无明分别起生诸染心。如是之义甚深难测,唯佛能知,非余所了。</p><p>此所生染心有六种别:一、执相应染,声闻、缘觉及信相应地诸菩萨能远离;二、不断相应染,信地菩萨勤修力能少分离,至净心地永尽无余;三、分别智相应染,从具戒地乃至具慧地能少分离,至无相行地方得永尽;四、现色不相应染,此色自在地之所除灭;五、见心不相应染,此心自在地之所除灭;六、根本业不相应染,此从菩萨究竟地入如来地之所除灭。</p><p>不觉一法界者,始从信地观察起行,至净心地能少分离,入如来地方得永尽。相应义者,心分别异,染净分别异,知相缘相同。不相应义者,即心不觉,常无别异,知相缘相不同。染心者,是烦恼障,能障真如根本智故。无明者,是所知障,能障世间业自在智故。此义云何?以依染心,执著无量能取所取虚妄境界,违一切法平等之性。一切法性,平等寂灭,无有生相;无明不觉,妄与觉违,是故于一切世间种种境界差别业用皆悉不能如实而知。</p><p>复次,分别心生灭相者,有二种别:一、粗,谓相应心;二、细,谓不相应心。粗中之粗,凡夫智境;粗中之细及细中之粗,菩萨智境。此二种相,皆由无明熏习力起,然依因依缘:因是不觉,缘是妄境。因灭则缘灭。缘灭故,相应心灭;因灭故,不相应心灭。</p><p>问:若心灭者,云何相续?若相续者,云何言灭?</p><p>答:实然。今言灭者,但心相灭,非心体灭。如水因风而有动相,以风灭故,动相即灭,非水体灭。若水灭者,动相应断,以无所依、无能依故。以水体不灭,动相相续。众生亦尔,以无明力令其心动;无明灭故,动相即灭,非心体灭。若心灭者,则众生断,以无所依、无能依故。以心体不灭,心动相续。</p><p>复次,以四种法,熏习义故,染净法起无有断绝:一、净法,谓真如;二、染因,谓无明;三、妄心,谓业识;四、妄境,谓六尘。</p><p>熏习义者,如世衣服,非臭非香,随以物熏则有彼气。真如净法,性非是染,无明熏故则有染相。无明染法,实无净业,真如熏故说有净用。</p><p>云何熏习染法不断?所谓依真如故而起无明,为诸染因。然此无明,即熏真如;既熏习已,生妄念心。此妄念心,复熏无明,以熏习故不觉真法;以不觉故,妄境相现。以妄念心熏习力故,生于种种差别执著,造种种业,受身心等众苦<a href=\"/remen/guobao.html\" class=\"keylink\" target=\"_blank\">果报</a>。</p><p>妄境熏义有二种别:一、增长分别熏,二、增长执取熏。</p><p>妄心熏义亦二种别:一、增长根本业识熏,令阿罗汉、辟支佛、一切菩萨受生灭苦;二、增长分别事识熏,令诸凡夫受业系苦。</p><p>无明熏义亦二种别:一、根本熏,成就业识义;二、见爱熏,成就分别事识义。</p><p>云何熏习净法不断?谓以真如熏于无明,以熏习因缘力故,令妄念心厌<a href=\"/remen/shengsi.html\" class=\"keylink\" target=\"_blank\">生死</a>苦,求涅槃乐。以此妄心厌求因缘复熏真如,以熏习故则自信己身有真如法本性清净,知一切境界<a href=\"/remen/weixin.html\" class=\"keylink\" target=\"_blank\">唯心</a>妄动毕竟无有。以能如是如实知故,修远离法,起于种种诸随顺行,无所分别,无所取著。经于无量阿僧祇劫,惯习力故,无明则灭;无明灭故,心相不起;心不起故,境界相灭。如是一切染因、染缘及以染果,心相都灭,名得涅槃,成就种种自在业用。</p><p>妄心熏义有二种别:一、分别事识熏,令一切凡夫、二乘厌生死苦,随已堪能趣无上道;二、意熏,令诸菩萨<a href=\"/remen/faxin.html\" class=\"keylink\" target=\"_blank\">发心</a>勇猛,速疾趣入无住涅槃。</p><p>真如熏义亦二种别:一、体熏,二、用熏。</p><p>体熏者,所谓真如从无始来,具足一切无量无漏,亦具难思胜境界用,常无间断熏众生心。以此力故,令诸众生厌生死苦,求涅槃乐,自信己身有真实法,发心修行。</p><p>问:若一切众生同有真如等皆熏习,云何而有信、不信者?从初发意乃至涅槃,前后不同无量差别,如是一切悉应齐等。</p><p>答:虽一切众生等有真如,然无始来无明厚薄无量差别,过恒沙数我见、爱等缠缚烦恼亦复如是,唯如来智之所能知故,令信等前后差别。又诸<a href=\"/remen/fofa.html\" class=\"keylink\" target=\"_blank\">佛法</a>有因有缘,因缘具足,事乃成办。如木中火性,是火正因;若无人知,或有虽知而不施功,欲令出火焚烧木者,无有是处。众生亦尔,虽有真如体熏因力,若不遇佛诸菩萨等善知识缘,或虽不修胜行、不生智慧、不断烦恼,能得涅槃,无有是处。又复虽有善知识缘,傥内无真如熏习因力,必亦不能厌生死苦、求涅槃乐。要因缘具足,乃能如是。云何具足?谓自相续中有熏习力,诸佛菩萨慈悲摄护,乃能厌生死苦,信有涅槃,种诸善根,修习成熟;以是复值诸佛菩萨示教利喜,令修胜行,乃至<a href=\"/remen/chengfo.html\" class=\"keylink\" target=\"_blank\">成佛</a>入于涅槃。</p><p>用熏者,即是众生外缘之力。有无量义,略说二种:一、差别缘,二、平等缘。</p><p>差别缘者,谓诸众生从初发心乃至成佛,蒙佛菩萨等诸善知识,随所应化而为现身:或为父母,或为妻子,或为眷属,或为仆使,或为知友,或作怨家,或复示现天王等形,或以四摄,或以<a href=\"/remen/liudu.html\" class=\"keylink\" target=\"_blank\">六度</a>,乃至一切菩提行缘;以大悲柔软心、广大福智藏,熏所应化一切众生,令其见闻及以忆念如来等形增长善根。此缘有二:一、近缘,速得菩提故;二、远缘,久远方得故。此二差别复各二种:一、增行缘,二、入道缘。</p><p>平等缘者,谓一切诸佛及诸菩萨,以平等智慧、平等志愿,普欲拔济一切众生,任运相续,常无断绝。以此智愿熏众生故,令其忆念诸佛菩萨,或见或闻而作利益;入净<a href=\"/remen/sanmei.html\" class=\"keylink\" target=\"_blank\">三昧</a>,随所断障得无碍眼,于念念中,一切世界平等现见无量诸佛及诸菩萨。</p><p>此体、用熏复有二别:一、未相应,二、已相应。未相应者,谓凡夫、二乘、初行菩萨,以意、意识熏,唯依信力修行。未得无分别心修行,未与真如体相应故;未得自在业修行,未与真如用相应故。已相应者,谓法身菩萨得无分别心,与一切如来自体相应故;得自在业,与一切如来智用相应故。唯依法力任运修行,熏习真如,灭无明故。</p><p>复次,染熏习从无始来不断,成佛乃断。净熏习,尽于未来毕竟无断。以真如法熏习故,妄心则灭,法身显现,用熏习起故无有断。</p><p>复次,真如自体相者,一切凡夫、声闻、缘觉、菩萨、诸佛无有增减,非前际生,非后际灭,常恒究竟;从无始来,本性具足一切功德。谓大智慧光明义、遍照法界义、如实了知义、本性清净心义、常乐我净义、寂静不变自在义。如是等过恒沙数非同非异、不思议佛法,无有断绝,依此义故名如来藏,亦名法身。</p><p>问:上说真如离一切相,云何今说具足一切诸功德相?</p><p>答:虽实具有一切功德,然无差别相。彼一切法皆同一味、一真,离分别相,无二性故。</p><p>以依业识等生灭相,而立彼一切差别之相。此云何立?以一切法本来唯心,实无分别,以不觉故,分别心起,见有境界,名为无明;心性本净,无明不起,即于真如立大智慧光明义。若心性见境,则有不见之相;心性无见则无不见,即于真如立遍照法界义。若心有动,则非真了知,非本性清净,非常乐我净,非寂静,是变异不自在,由是具起过于恒沙虚妄杂染;以心性无动故,即立真实了知义,乃至过于恒沙清净功德相义。若心有起,见有余境可分别求,则于内法有所不足;以无边功德即一心自性,不见有余法而可更求,是故满足过于恒沙非异非一、不可思议诸佛之法无有断绝。故说真如名如来藏,亦复名为如来法身。</p><p>复次,真如用者,谓一切诸佛在因地时,发大慈悲,修行诸度、四摄等行,观物同已,普皆救脱,尽未来际不限劫数。如实了知自他平等,而亦不取众生之相。以如是大方便智,灭无始无明,证本法身,任运起于不思议业种种自在差别作用;周遍法界与真如等,而亦无有用相可得。何以故?一切如来唯是法身。第一义谛,无有世谛境界作用,但随众生见闻等故,而有种种作用不同。</p><p>此用有二:一、依分别事识,谓凡夫、二乘心所见者,是名<a href=\"/remen/huashen.html\" class=\"keylink\" target=\"_blank\">化身</a>。此人不知转识影现,见从外来取色分限,然佛化身无有限量。二、依业识,谓诸菩萨从初发心,乃至菩萨究竟地心所见者,名受用身。身有无量色,色有无量相,相有无量好,所住依果亦具无量功德<a href=\"/remen/zhuangyan.html\" class=\"keylink\" target=\"_blank\">庄严</a>,随所应见,无量无边,无际无断,非于心外如是而见。此诸功德,皆因波罗蜜等无漏行熏及不思议熏之所成就,具无边喜乐功德相故,亦名报身。</p><p>又凡夫等所见,是其粗用;随六趣异种种差别,无有无边功德乐相,名为化身。初行菩萨见中品用,以深信真如故,得少分见。知如来身无去无来,无有断绝,唯心影现,不离真如。然此菩萨犹未能离微细分别,以未入法身位故。净心菩萨见微细用,如是转胜乃至菩萨究竟地中见之方尽。此微细用是受用身,以有业识见受用身。若离业识则无可见,一切如来皆是法身,无有彼此差别色相互相见故。</p><p>问:若佛法身无有种种差别色相,云何能现种种诸色?</p><p>答:以法身是色实体故,能现种种色,谓从本已来,色心无二。以色本性即心自性,说名智身。以心本性即色自性,说名法身。依于法身,一切如来所现色身,遍一切处无有间断。十方菩萨随所堪任,随所愿乐,见无量受用身、无量庄严土各各差别,不相障碍,无有断绝。此所现色身,一切众生心意识不能思量,以是真如自在甚深用故。</p><p>大乘起信论 卷下</p><p>复次,为令众生从心生灭门入真如门故,令观色等相皆不成就。云何不成就?谓分析粗色渐至微尘,复以方分析此微尘,是故若粗若细一切诸色,唯是妄心分别影像,实无所有。推求余蕴渐至<a href=\"/remen/shana.html\" class=\"keylink\" target=\"_blank\">刹那</a>,求此刹那相,别非一无为之法亦复如是,离于法界终不可得,如是十方一切诸法应知悉然。犹如迷人,谓东为西,方实不转;众生亦尔,无明迷故,谓心为动而实不动。若知动心即不生灭,即得入于真如之门。</p><p>对治邪执者,一切邪执莫不皆依我见而起;若离我见,则无邪执。我见有二种:一、人我见,二、法我见。</p><p>人我见者,依诸凡夫说有五种:</p><p>一者、如经中说:“如来法身究竟寂灭,犹如虚空。”凡愚闻之不解其义,则执如来性同于虚空,常恒遍有。为除彼执,明虚空相唯是分别,实不可得,有见有对待于诸色,以心分别说名虚空。色既唯是妄心分别,当知虚空亦无有体,一切境相唯是妄心之所分别。若离妄心,即境界相灭,唯真如心无所不遍。此是如来自性如虚空义,非谓如空是常、是有。</p><p>二者、如经中说:“一切世法皆毕竟空,乃至涅槃真如法亦毕竟空。本性如是离一切相。”凡愚闻之不解其义,即执涅槃真如法唯空无物。为除彼执,明真如法身自体不空,具足无量性功德故。</p><p>三者、如经中说:“如来藏具足一切诸性功德,不增不减。”凡愚闻已不解其义,则执如来藏有色心法自相差别。为除此执,明以真如本无染法差别,立有无边功德相非是染相。</p><p>四者、如经中说:“一切世间诸杂染法,皆依如来藏起。一切法不异真如。”凡愚闻之不解其义,则谓如来藏具有一切世间染法。为除此执,明如来藏从本具有过恒沙数清净功德,不异真如。过恒沙数烦恼染法,唯是妄有,本无自性,从无始来未曾暂与如来藏相应。若如来藏染<a href=\"/remen/faxiang.html\" class=\"keylink\" target=\"_blank\">法相</a>应,而令证会息妄染者,无有是处。</p><p>五者、如经中说:“依如来藏有生死,得涅槃。”凡愚闻之不知其义,则谓依如来藏生死有始;以见始故,复谓涅槃有其终尽。为除此执,明如来藏无有初际,无明依之生死无始。若言三界外更有众生始起者,是外道经中说,非是<a href=\"/\" class=\"keylink\" target=\"_blank\">佛教</a>。以如来藏无有后际,证此永断生死种子,得于涅槃亦无后际。依人我见四种见生,是故于此安立彼四。</p><p>法我见者,以二乘钝根,<a href=\"/remen/shizun.html\" class=\"keylink\" target=\"_blank\">世尊</a>但为说人无我,彼人便于<a href=\"/remen/wuyun.html\" class=\"keylink\" target=\"_blank\">五蕴</a>生灭毕竟执著,怖畏生死,妄取涅槃。为除此执,明五蕴法本性不生,不生故亦无有灭,不灭故本来涅槃。</p><p>若究竟离分别执著,则知一切染法、净法皆相待立。是故当知,一切诸法从本已来,非色非心,非智非识,非无非有,毕竟皆是不可说相。而有言说示教之者,皆是如来善巧方便,假以言语引导众生,令舍文字入于真实。若随言执义增妄分别,不生实智,不得涅槃。</p><p>分别修行正道相者,谓一切如来得道正因,一切菩萨发心修习令现前故。略说发心有三种相:一、信成就发心,二、解行发心,三、证发心。</p><p>信成就发心者,依何位,修何行,得信成就,堪能发心?当知是人依不定聚,以法熏习善根力故,深信业果,行十善道,厌生死苦,求无上觉,值遇诸佛及诸菩萨承事<a href=\"/remen/gongyang.html\" class=\"keylink\" target=\"_blank\">供养</a>,修行诸行,经十千劫信乃成就。从是已后,或以诸佛菩萨教力,或以大悲,或因<a href=\"/remen/zhengfa.html\" class=\"keylink\" target=\"_blank\">正法</a>将欲坏灭,以<a href=\"/remen/hufa.html\" class=\"keylink\" target=\"_blank\">护法</a>故而能发心。既发心已,入正定聚毕竟不退,住佛种性,胜因相应。或有众生,久远已来善根微少,烦恼深厚覆其心故,虽值诸佛及诸菩萨承事供养,唯种人天受生种子,或种二乘菩提种子。或有虽求大菩提道,然根不定,或进或退。或有值佛及诸菩萨供养承事,修行诸行,未得满足十千大劫,中间遇缘而发于心。遇何等缘?所谓或见佛形相,或供养众僧,或二乘所教,或见他发心。此等发心皆悉未定,若遇恶缘,或时退堕二乘地故。</p><p>复次,信成就发心,略说有三:一、发正直心,如理<a href=\"/remen/zhengnian.html\" class=\"keylink\" target=\"_blank\">正念</a>真如法故;二、发深重心,乐集一切诸善行故;三、发大悲心,愿拔一切众生苦故。</p><p>问:一切众生,一切诸法,皆同一法界,无有二相。据理但应正念真如,何假复修一切善行,救一切众生?</p><p>答:不然。如摩尼宝,本性明洁,在矿秽中;假使有人勤加忆念,而不作方便,不施功力,欲求清净终不可得。真如之法亦复如是,体虽明洁具足功德,而被无边客尘所染;假使有人勤加忆念,而不作方便,不修诸行,欲求清净终无得理。是故要当集一切善行,救一切众生,离彼无边客尘垢染,显现真法。</p><p>彼方便行略有四种:</p><p>一、行根本方便。谓观一切法本性无生,离于妄见,不住生死;又观一切法因缘和合,业果不失,起于大悲,修诸善行,摄化众生,不住涅槃。以真如离于生死涅槃相故。此行随顺以为根本,是名行根本方便。</p><p>二、能止息方便。所谓惭愧及以悔过,此能止息一切恶法令不增长。以真如离一切过失相故。随顺真如止息诸恶,是名能止息方便。</p><p>三、生长善根方便。谓于<a href=\"/remen/sanbao.html\" class=\"keylink\" target=\"_blank\">三宝</a>所起爱敬心,尊重供养,<a href=\"/remen/dl.html\" class=\"keylink\" target=\"_blank\">顶礼</a>称赞,<a href=\"/remen/suixi.html\" class=\"keylink\" target=\"_blank\">随喜</a>劝请,正信增长,乃至志求无上菩提。为佛法僧威力所护,业障清净,善根不退。以真如离一切障,具一切功德故。随顺真如修<a href=\"/remen/xingshan.html\" class=\"keylink\" target=\"_blank\">行善</a>业,是名生长善根方便。</p><p>四、大愿平等方便。谓发誓愿尽未来际,平等救拔一切众生,令其安住无余涅槃。以知一切法本性无二故,彼此平等故,究竟寂灭故。随顺真如此三种相发大誓愿,是名大愿平等方便。</p><p>菩萨如是发心之时,则得少分见佛法身;能随愿力现八种事,谓从兜率天宫来下,入胎,住胎,出胎,<a href=\"/remen/chujia.html\" class=\"keylink\" target=\"_blank\">出家</a>,成佛,转法轮,般涅槃。然犹未得名为法身,以其过去无量世来有漏之业未除断故,或由恶业受于微苦,愿力所持,非久被系。有经中说,信成就发心菩萨,或有退堕恶趣中者,此为初学心多<a href=\"/remen/xiedai.html\" class=\"keylink\" target=\"_blank\">懈怠</a>不入正位,以此语之,令增勇猛,非如实说。又此菩萨一发心后,自利利他,修诸苦行,心无怯弱,尚不畏堕二乘之地,况于恶道?若闻无量阿僧祇劫勤修种种难行、苦行,方始得佛,不惊不怖,何况有起二乘之心及堕恶趣?以决定信一切诸法从本已来性涅槃故。</p><p>解行发心者,当知转胜,初无数劫将欲满故,于真如中得深解故,修一切行皆无著故。此菩萨知法性离悭贪相是清净施度,随顺修行檀那波罗蜜;知法性离五欲境无<a href=\"/remen/pojie.html\" class=\"keylink\" target=\"_blank\">破戒</a>相是清净戒度,随顺修行尸罗波罗蜜;知法性无有苦恼离瞋害相是清净忍度,随顺修行羼提波罗蜜;知法性离身心相无有懈怠是清净进度,随顺修行毗梨耶波罗蜜;知法性无动无乱是清净禅度,随顺修行禅那波罗蜜;知法性离诸痴闇是清净慧度,随顺修行<a href=\"/remen/banruo.html\" class=\"keylink\" target=\"_blank\">般若</a>波罗蜜。</p><p>证发心者,从净心地乃至菩萨究竟地,证何境界?所谓真如。以依转识,说为境界;而实证中,无境界相。此菩萨以无分别智,证离言说真如法身故,能于一念遍往十方一切世界,供养诸佛,请转法轮,唯为众生而作利益,不求听受美妙音词。或为怯弱众生故,示大<a href=\"/remen/jingjin.html\" class=\"keylink\" target=\"_blank\">精进</a>,超<a href=\"/remen/wuliangjie.html\" class=\"keylink\" target=\"_blank\">无量劫</a>速成正觉。或为懈怠众生故,经于无量阿僧祇劫,久修苦行方始成佛。如是示现无数方便,皆为饶益一切众生。而实菩萨种性、诸根、发心、作证,皆悉同等,无超过法,决定皆经三无数劫成正觉故。但随众生世界不同,所见所闻根欲性异,示所修行种种差别。</p><p>此证发心中有三种心:一、真心,无有分别故;二、方便心,任运利他故;三、业<a href=\"/remen/shixin.html\" class=\"keylink\" target=\"_blank\">识心</a>,微细起灭故。又此菩萨福德、智慧,二种庄严悉圆满已,于色究竟,得一切世间最尊胜身;以一念相应慧,顿拔无明根,具一切种智,任运而有不思议业,于十方无量世界普化众生。</p><p>问:虚空无边故,世界无边;世界无边故,众生无边;众生无边故,心行差别亦复无边。如是境界无有齐限,难知难解。若无明断,永<a href=\"/remen/wuxin.html\" class=\"keylink\" target=\"_blank\">无心</a>相,云何能了一切种,成一切种智?</p><p>答:一切妄境从本已来,理实唯一心为性。一切众生执著妄境,不能得知一切诸法第一义性。诸佛如来无有执著,则能现见诸法实性,而有大智显照一切染净差别,以无量无边善巧方便,随其所应利乐众生。是故妄念心灭,了一切种,成一切种智。</p><p>问:若诸佛有无边方便,能于十方任运利益诸众生者,何故众生不常见佛,或睹神变,或闻<a href=\"/remen/shuofa.html\" class=\"keylink\" target=\"_blank\">说法</a>?</p><p>答:如来实有如是方便,但要待众生其心清净,乃为现身。如镜有垢,色像不现,垢除则现。众生亦尔,心未离垢,法身不现,离垢则现。</p><p>云何修习信分?此依未入正定众生说。何者为信心?云何而修习?信有四种:一、信根本,谓乐念真如法故;二、信佛具足无边功德,谓常乐顶礼、恭敬、供养,听闻正法,如法修行,<a href=\"/remen/huixiang.html\" class=\"keylink\" target=\"_blank\">回向</a>一切智故;三、信法有大利益,谓常乐修行诸波罗蜜故;四、信正行僧,谓常供养诸菩萨众,正修自利利他行故。</p><p>修五门行,能成此信,所谓施门、戒门、忍门、精进门、止观门。</p><p>云何修施门?谓若见众生来从乞求,以己资财随力施与,舍自悭著,令其<a href=\"/remen/huanxi.html\" class=\"keylink\" target=\"_blank\">欢喜</a>;若见众生危难逼迫,方便救济令无怖畏;若有众生而来求法,以己所解随宜为说。修行如是三种施时,不为名闻,不求利养,亦不贪著世间果报,但念自他利益安乐,回向阿耨多罗三藐三菩提。</p><p>云何修戒门?所谓在家菩萨,当离<a href=\"/remen/shasheng.html\" class=\"keylink\" target=\"_blank\">杀生</a>、偷盗、邪淫、妄言、两舌、恶口、绮语、悭贪、瞋嫉、谄诳、邪见。若出家者,为欲折伏诸烦恼故,应离愦闹,常依寂静,修习止足、头陀等行;乃至小罪心生大怖,惭愧悔责。护持如来所制禁戒,不令见者有所讥嫌,能使众生舍恶修善。</p><p>云何修忍门?所谓见恶不嫌,遭苦不动,常乐观察甚深句义。</p><p>云何修精进门?所谓修诸善行,心不懈退。当念过去无数劫来,为求世间贪欲境界,虚受一切身心大苦,毕竟无有少分滋味。为令未来远离此苦,应勤精进不生懈怠,大悲利益一切众生。其初学菩萨虽修行信心,以先世来多有重<a href=\"/foxue/changshi/153417.html\" class=\"keylink\" target=\"_blank\">罪恶</a>业障故,或为魔邪所恼,或为世务所缠,或为种种病缘之所逼迫,如是等事为难非一,令其行人废修善品。是故宜应勇猛精进,昼夜六时,<a href=\"/remen/libai.html\" class=\"keylink\" target=\"_blank\">礼拜</a>诸佛,供养赞叹,<a href=\"/remen/chanhui.html\" class=\"keylink\" target=\"_blank\">忏悔</a>劝请,随喜回向无上菩提,发大誓愿无有休息,令恶障销灭,善根增长。</p><p>云何修止观门?谓息灭一切戏论境界是止义,明见因果生灭之相是观义。初各别修,渐次增长,至于成就,任运双行。</p><p>其修止者,住寂静处,结跏趺坐,端身正意。不依气息,不依形色,不依虚空,不依地、水、火、风,乃至不依见、闻、觉、知。一切分别想念皆除,亦遣除想。以一切法不生不灭皆无相故,前心依境次舍于境,后念依心复舍于心,以心驰外境摄住内心,后复起心不取心相。以离真如不可得故,行住坐卧,于一切时如是修行恒不断绝,渐次得入真如三昧,究竟折伏一切烦恼,信心增长,速成不退。若心怀疑惑,诽谤不信,业障所缠,我慢懈怠,如是等人所不能入。</p><p>复次,依此三昧证法界相,知一切如来法身与一切众生身平等无二,皆是一相,是故说名一相三昧。若修习此三昧,能生无量三昧,以真如是一切三昧根本处故。</p><p>或有众生善根微少,为诸魔外道鬼神惑乱。或现恶形以怖其心;或示美色以迷其意;或现天形,或菩萨形,乃至佛形相好庄严;或说总持;或说诸度;或复演说诸<a href=\"/remen/jietuo.html\" class=\"keylink\" target=\"_blank\">解脱</a>门、无怨无亲、无因无果,一切诸法毕竟空寂,本性涅槃;或复令知过去、未来及他心事,辩才演说无滞无断,使其贪著名誉利养;或数瞋数喜;或多悲多爱;或恒乐昏寐;或久不睡眠;或身婴疹疾;或性不勤策;或卒起精进,即便休废;或情多疑惑,不生信受;或舍本胜行,更修杂业,爱著世事,溺情从好;或令证得外道诸定,一日、二日乃至七日,住于定中得好饮食,身心适悦,不饥不渴;或复劝令受女等色;或令其饮食乍少乍多;或使其形容或好或丑。若为诸见烦恼所乱,即便退失往昔善根。是故宜应审谛观察,当作是念:“此皆以我善根微薄,业障厚重,为魔鬼等之所迷惑。”如是知已,念彼一切皆唯是心,如是思惟刹那即灭,远离诸相,入真三昧;心相既离,真相亦尽,从于定起诸见烦恼皆不现行,以三昧力坏其种故,殊胜善品随顺相续,一切障难悉皆远离,起大精进恒无断绝。</p><p>若不修行此三昧者,无有得入如来种性。以余三昧皆是有相,与外道共,不得值遇佛菩萨故。是故菩萨于此三昧当勤修习,令成就究竟。</p><p>修此三昧,现身即得十种利益:一者、常为十方诸佛菩萨之所护念;二者、不为一切诸魔恶鬼之所恼乱;三者、不为一切邪道所惑;四者、令诽谤深法重罪业障皆悉微薄;五者、灭一切疑诸恶觉观;六者、于如来境界信得增长;七者、远离忧悔,于生死中勇猛不怯;八者、远离憍慢,柔和忍辱,常为一切世间所敬;九者、设不住定,于一切时、一切境中,烦恼种薄,终不现起;十者、若住于定,不为一切音声等缘之所动乱。</p><p>复次,若唯修止,心则沉没,或生懈怠,不乐众善,远离大悲,是故宜应兼修于观。云何修耶?谓当观世间一切诸法生灭不停,以<a href=\"/remen/wuchang.html\" class=\"keylink\" target=\"_blank\">无常</a>故苦,苦故无我。应观过去法如梦,现在法如电,未来法如云,忽尔而起。应观有身悉皆不净,诸虫秽污烦恼和杂。观诸凡愚所见诸法,于无物中妄计为有。观察一切从缘生法,皆如幻等,毕竟无实。观第一义谛非心所行,不可譬喻,不可言说。观一切众生从无始来,皆因无明熏习力故,受于无量身心大苦;现在、未来亦复如是,无边无限,难出难度,常在其中不能觉察,甚为可愍。如是观已,生决定智,起广大悲,发大勇猛,立大誓愿:“愿令我心离诸颠倒,断诸分别,亲近一切诸佛菩萨,顶礼供养,恭敬赞叹,听闻正法,如说修行,尽未来际无有休息,以无量方便拔济一切<a href=\"/remen/kuhai.html\" class=\"keylink\" target=\"_blank\">苦海</a>众生,令住涅槃第一义乐。”作是愿已,于一切时,随己堪能,修行自利利他之行,行住坐卧常勤观察应作、不应作,是名修观。</p><p>复次,若唯修观,则心不止息,多生疑惑,不随顺第一义谛,不出生无分别智,是故止、观应并修行。谓虽念一切法皆无自性,不生不灭,本来寂灭,自性涅槃,而亦即见因缘和合,善恶业报不失不坏;虽念因缘善恶业报,而亦即见一切诸法无生无性乃至涅槃。</p><p>然修行止者,对治凡夫乐著生死,亦治二乘执著生死而生怖畏。修行观者,对治凡夫不修善根,亦治二乘不起大悲狭劣心过。是故止、观互相助成,不相舍离。若止、观不具,必不能得无上菩提。</p><p>复次,初学菩萨住此<a href=\"/remen/suoposhijie.html\" class=\"keylink\" target=\"_blank\">娑婆世界</a>,或值寒热、风雨不时、饥馑等苦;或见不善可畏众生,三毒所缠,邪见颠倒,弃背善道,习行恶法。菩萨在中心生怯弱,恐不可值遇诸佛菩萨,恐不能成就清净信心,生疑欲退者,应作是念:“十方所有诸佛菩萨,皆得大<a href=\"/remen/shentong.html\" class=\"keylink\" target=\"_blank\">神通</a>无有障碍,能以种种善巧方便,救拔一切险厄众生。”作是念已,发大誓愿,一心专<a href=\"/remen/nianfo.html\" class=\"keylink\" target=\"_blank\">念佛</a>及菩萨。以生如是决定心故,于此命终必得<a href=\"/remen/wangsheng.html\" class=\"keylink\" target=\"_blank\">往生</a>余佛刹中,见佛菩萨,信心成就,永离恶趣。如经中说:“若善男子、善女人,专念西方<a href=\"/remen/jileshijie.html\" class=\"keylink\" target=\"_blank\">极乐世界</a>阿弥陀佛,以诸善根回向愿生,决定得生。”常见彼佛,信心增长,永不退转;于彼闻法,观佛法身,渐次修行得入正位。</p><p>云何利益分?如是大乘秘密句义,今已略说。</p><p>若有众生,欲于如来甚深境界广大法中,生净信觉解心,入大乘道无有障碍,于此略论当勤听受、思惟、修习,当知是人决定速成一切种智。若闻此法不生惊怖,当知此人定绍佛种,速得授记。假使有人化三千<a href=\"/remen/daqianshijie.html\" class=\"keylink\" target=\"_blank\">大千世界</a>众生令住十善道,不如于须臾顷正思此法,过前功德无量无边。若一日一夜如说修行,所生功德无量无边,不可称说。假令十方一切诸佛,各于无量阿僧祇劫,说不能尽。以真如功德无边际故,修行功德亦复无边。若于此法生诽谤者,获无量罪,于阿僧祇劫受大苦恼。是故于此应决定信,勿生诽谤,自害害他断三宝种。一切诸佛依此修行成无上智,一切菩萨由此证得如来法身。过去菩萨依此得成大乘净信,现在今成,未来当成。是故欲成自利利他殊胜<a href=\"/remen/xingzhe.html\" class=\"keylink\" target=\"_blank\">行者</a>,当于此论勤加修学。</p><p>我今已解释, 甚深广大义, 功德施群生, 令见真如法。</p><p>大乘起信论序</p><p>扬州僧智恺作</p><p>夫起信论者,乃是至极大乘,甚深秘典,开示如理缘起之义。其旨渊弘,寂而无相。其用广大,宽廓无边,与凡圣为依,众法之本。以其文深旨远,信者至微。故于如来灭后六百余年,诸道乱兴,魔邪竞扇,于佛正法毁谤不停。时有一高德<a href=\"/remen/shamen.html\" class=\"keylink\" target=\"_blank\">沙门</a>,名曰马鸣,深契大乘,穷尽法性,大悲内融,随机应现,愍物长迷故作斯论。盛隆三宝,重兴佛日,起信未久,回邪入正,使大乘正典复显于时。缘起深理,更彰于后代;迷群异见者,舍执而归依;闇类偏情之党,弃著而臻凑。自昔已来,久蕴西域,无传东夏者。良以宣译有时,故前梁武皇帝,遣聘中<a href=\"/remen/tianzhu.html\" class=\"keylink\" target=\"_blank\">天竺</a>摩伽陀国取经,并诸法师。遇值三藏拘兰难陀,译名<a href=\"/remen/zhendi.html\" class=\"keylink\" target=\"_blank\">真谛</a>。其人少小博采,备览诸经,然于大乘偏洞深远。时彼国王应即移遣,法师苦辞不免,便就泛舟,与瞿昙及多侍从,并送苏合佛像来朝。而至未旬,便值侯景侵扰。法师秀采拥流,含珠未吐,慧日暂停,而欲还返。遂嘱值京邑英贤慧显、智韶、智恺、昙振、慧旻,与假黄钺大将军太保萧公,以大梁承圣三年,岁次癸酉九月十日,于衡州始兴郡建兴寺,敬请法师敷演大乘,阐扬秘典,示导迷徒。遂翻译斯论一卷,以明论旨。玄文二十卷,大品玄文四卷,<a href=\"/remen/shieryinyuan.html\" class=\"keylink\" target=\"_blank\">十二因缘</a>经两卷,九识义章两卷。传语人天竺国月支首那等,执笔人智恺等。首尾二年方讫。马鸣冲旨,更曜于时;邪见之流,伏从正化。余虽慨不见圣,庆遇玄旨,美其幽宗,恋爱无已。不揆无闻,聊由题记,傥遇智者,赐垂改作。</p><p>大乘起信论</p><p>马鸣菩萨造 梁天竺三藏法师真谛译</p><p>归命尽十方,最胜业遍知,色无碍自在,救世大悲者。</p><p>及彼身体相,法性真如海,无量功德藏,如实修行等。</p><p>为欲令众生,除疑舍邪执,起大乘正信,佛种不断故。</p><p>论曰:有法能起摩诃衍信根,是故应说。说有五分。云何为五?一者、因缘分,二者、立义分,三者、解释分,四者、修行信心分,五者、劝修利益分。</p><p>初说因缘分。</p><p>问曰:有何因缘而造此论?</p><p>答曰:是因缘有八种。云何为八?一者、因缘总相,所谓为令众生离一切苦,得究竟乐,非求世间名利恭敬故;二者、为欲解释如来根本之义,令诸众生正解不谬故;三者、为令善根成熟众生,于摩诃衍法堪任不退信故;四者、为令善根微少众生,修习信心故;五者、为示方便,消恶业障,善护其心,远离痴慢,出邪网故;六者、为示修习止观,对治凡夫、二乘心过故;七者、为示专念方便,生于佛前,必定不退信心故;八者、为示利益,劝修行故。有如是等因缘,所以造论。</p><p>问曰:修多罗中具有此法,何须重说?</p><p>答曰:修多罗中虽有此法,以众生根行不等,受解缘别。所谓如来在世,众生利根,能说之人色心业胜,圆音一演,异类等解,则不须论。若如来灭后,或有众生能以自力广闻而取解者;或有众生亦以自力少闻而多解者;或有众生无自智力,因于广论而得解者;亦有众生,复以广论文多为烦,心乐总持少文而摄多义能取解者。如是此论, 为欲总摄如来广大深法无边义故,应说此论。</p><p>已说因缘分。</p><p>次说立义分。</p><p>摩诃衍者,总说有二种。云何为二?一者、法,二者、义。</p><p>所言法者,谓众生心。是心则摄一切世间法、出世间法,依于此心显示摩诃衍义。何以故?是心真如相,即示摩诃衍体故;是心生灭因缘相,能示摩诃衍自体、相、用故。</p><p>所言义者,则有三种。云何为三?一者、体大,谓一切法真如平等不增减故;二者、相大,谓如来藏具足无量性功德故;三者、用大,能生一切世间、出世间善因果故,一切诸佛本所乘故,一切菩萨皆乘此法到如来地故。</p><p>已说立义分。</p><p>次说解释分。</p><p>解释分有三种。云何为三?一者、显示正义,二者、对治邪执,三者、分别发趣道相。</p><p>显示正义者,依一心法有二种门。云何为二?一者、心真如门,二者、心生灭门。是二种门皆各总摄一切法。此义云何?以是二门不相离故。</p><p>心真如者,即是一法界大总相法门体,所谓心性不生不灭。一切诸法,唯依妄念而有差别;若离心念,则无一切境界之相。是故一切法从本已来,离言说相,离名字相,离心缘相,毕竟平等,无有变异,不可破坏,唯是一心,故名真如。以一切言说,假名无实,但随妄念,不可得故。言真如者,亦无有相,谓言说之极,因言遣言。此真如体无有可遣,以一切法悉皆真故;亦无可立,以一切法皆同如故。当知一切法不可说、不可念故,名为真如。</p><p>问曰:若如是义者,诸众生等,云何随顺而能得入?</p><p>答曰:若知一切法,虽说无有能说可说,虽念亦无能念可念,是名随顺。若离于念,名为得入。</p><p>复次,此真如者,依言说分别,有二种义。云何为二?一者、如实空,以能究竟显实故;二者、如实不空,以有自体具足无漏性功德故。</p><p>所言空者,从本已来,一切染法不相应故。谓离一切法差别之相,以无虚妄心念故。当知真如自性,非有相,非无相,非非有相,非非无相,非有无俱相;非一相,非异相,非非一相,非非异相,非一异俱相。乃至总说,依一切众生以有妄心,念念分别,皆不相应,故说为空。若离妄心,实无可空故。</p><p>所言不空者,已显法体空无妄故,即是真心;常恒不变,净法满足,则名不空。亦无有相可取,以离念境界,唯证相应故。</p><p>心生灭者,依如来藏故有生灭心。所谓不生不灭与生灭和合,非一非异,名为阿黎耶识。此识有二种义,能摄一切法,生一切法。云何为二?一者、觉义,二者、不觉义。</p><p>所言觉义者,谓心体离念。离念相者,等虚空界,无所不遍,法界一相,即是如来平等法身。依此法身,说名本觉。何以故?本觉义者,对始觉义说。以始觉者,即同本觉。始觉义者,依本觉故而有不觉,依不觉故说有始觉。又以觉心源故,名究竟觉;不觉心源故,非究竟觉。</p><p>此义云何?如凡夫人,觉知前念起恶故,能止后念令其不起;虽复名觉,即是不觉故。如二乘观智,初发意菩萨等,觉于念异,念无异相;以舍粗分别执著相故,名相似觉。如法身菩萨等,觉于念住,念无住相;以离分别粗念相故,名随分觉。如菩萨地尽,满足方便,一念相应觉心初起,心无初相;以远离微细念故,得见心性,心即常住,名究竟觉。</p><p>是故修多罗说:若有众生能观无念者,则为向佛智故。又心起者,无有初相可知,而言知初相者,即谓无念。是故一切众生不名为觉,以从本来念念相续,未曾离念,故说无始无明。若得无念者,则知心相生、住、异、灭;以无念等故,而实无有始觉之异。以四相俱时而有,皆无自立,本来平等,同一觉故。</p><p>复次,本觉随染分别,生二种相,与彼本觉不相舍离。云何为二?一者、智净相,二者、不思议业相。</p><p>智净相者,谓依法力熏习,如实修行,满足方便故。破和合识相,灭相续心相,显现法身,智淳净故。此义云何?以一切心识之相,皆是无明。无明之相,不离觉性,非可坏,非不可坏。如大海水,因风波动,水相、风相不相舍离,而水非动性;若风止灭,动相则灭,湿性不坏故。如是众生自性清净心,因无明风动,心与无明俱无形相,不相舍离;而心非动性,若无明灭,相续则灭,智性不坏故。</p><p>不思议业相者,以依智净,能作一切胜妙境界。所谓无量功德之相,常无断绝,随众生根,自然相应,种种而现,得利益故。</p><p>复次,觉体相者,有四种大义,与虚空等,犹如净镜。云何为四?一者、如实空镜,远离一切心境界相,无法可现,非觉照义故。二者、因熏习镜,谓如实不空,一切世间境界悉于中现,不出不入,不失不坏,常住一心,以一切法即真实性故。又一切染法所不能染,智体不动,具足无漏,熏众生故。三者、法出离镜,谓不空法,出烦恼碍、智碍,离和合相,淳净明故。四者、缘熏习镜,谓依法出离故,遍照众生之心,令修善根,随念示现故。</p><p>所言不觉义者,谓不如实知真如法一故,不觉心起而有其念。念无自相,不离本觉。犹如迷人,依方故迷;若离于方,则无有迷。众生亦尔,依觉故迷;若离觉性,则无不觉。以有不觉<a href=\"/remen/wangxiang.html\" class=\"keylink\" target=\"_blank\">妄想</a>心故,能知名义,为说真觉;若离不觉之心,则无真觉自相可说。</p><p>复次,依不觉故生三种相,与彼不觉相应不离。云何为三?一者、无明业相,以依不觉故心动,说名为业;觉则不动,动则有苦,果不离因故。二者、能见相,以依动故能见,不动则无见。三者、境界相,以依能见故境界妄现,离见则无境界。</p><p>以有境界缘故,复生六种相。云何为六?一者、智相,依于境界,心起分别,爱与不爱故。二者、相续相,依于智故,生其苦乐,觉心起念,相应不断故。三者、执取相,依于相续,缘念境界,住持苦乐,心起著故。四者、计名字相,依于妄执,分别假名言相故。五者、起业相,依于名字,寻名取著,造种种业故。六者、业系苦相,以依业受果,不自在故。当知无明能生一切染法,以一切染法皆是不觉相故。</p><p>复次,觉与不觉有二种相。云何为二?一者、同相,二者、异相。</p><p>言同相者,譬如种种瓦器,皆同微尘性相;如是无漏无明种种业幻,皆同真如性相。是故修多罗中,依于此真如义故,说一切众生本来常住入于涅槃。菩提之法,非可修相,非可作相,毕竟无得,亦无色相可见。而有见色相者,唯是随染业幻所作,非是智色不空之性,以智相无可见故。</p><p>言异相者,如种种瓦器,各各不同;如是无漏无明,随染幻差别,性染幻差别故。</p><p>复次,生灭因缘者,所谓众生依心、意、意识转故。此义云何?以依阿黎耶识,说有无明,不觉而起,能见、能现、能取境界,起念相续,故说为意。此意复有五种名。云何为五?一者、名为业识,谓无明力不觉心动故。二者、名为转识,依于动心能见相故。三者、名为现识,所谓能现一切境界。犹如明镜现于色像,现识亦尔,随其五尘对至即现,无有前后,以一切时任运而起常在前故。四者、名为智识,谓分别染净法故。五者、名为相续识,以念相应不断故,住持过去无量世等善恶之业令不失故,复能成熟现在、未来苦乐等报无差违故,能令现在、已经之事忽然而念,未来之事不觉妄虑。</p><p>是故三界虚伪,唯心所作,离心则无六尘境界。此义云何?以一切法皆从心起,妄念而生。一切分别即分别自心,心不见心,无相可得。当知世间一切境界,皆依众生无明妄心而得住持。是故一切法,如镜中像,无体可得;唯心虚妄,以心生则种种法生,心灭则种种法灭故。</p><p>复次,言意识者,即此相续识。依诸凡夫取著转深,计我、我所,种种妄执,随事攀缘,分别六尘,名为意识。亦名分离识,又复说名分别事识,此识依见、爱烦恼增长义故。</p><p>依无明熏习所起识者,非凡夫能知,亦非二乘智慧所觉。谓依菩萨,从初正信发心观察;若证法身,得少分知;乃至菩萨究竟地,不能尽知;唯佛穷了。何以故?是心从本已来,自性清净而有无明,为无明所染有其染心,虽有染心而常恒不变,是故此义唯佛能知。所谓心性常无念故,名为不变。以不达一法界故,心不相应,忽然念起,名为无明。</p><p>染心者有六种。云何为六?一者、执相应染,依二乘解脱,及信相应地远离故;二者、不断相应染,依信相应地修学方便,渐渐能舍,得净心地究竟离故;三者、分别智相应染,依具戒地渐离,乃至无相方便地究竟离故;四者、现色不相应染,依色自在地能离故;五者、能见心不相应染,依心自在地能离故;六者、根本业不相应染,依菩萨尽地,得入如来地能离故。</p><p>不了一法界义者,从信相应地观察学断,入净心地随分得离,乃至如来地能究竟离故。言相应义者,谓心念法异,依染净差别,而知相缘相同故。不相应义者,谓即心不觉,常无别异,不同知相缘相故。又染心义者,名为烦恼碍,能障真如根本智故。无明义者,名为智碍,能障世间自然业智故。此义云何?以依染心,能见、能现,妄取境界,违平等性故。以一切法常静,无有起相;无明不觉,妄与法违,故不能得随顺世间一切境界种种知故。</p><p>复次,分别生灭相者,有二种。云何为二?一者、粗,与心相应故;二者、细,与心不相应故。</p><p>又粗中之粗,凡夫境界;粗中之细及细中之粗,菩萨境界;细中之细,是佛境界。此二种生灭,依于无明熏习而有,所谓依因依缘:依因者,不觉义故;依缘者,妄作境界义故。若因灭,则缘灭。因灭故,不相应心灭;缘灭故,相应心灭。</p><p>问曰:若心灭者,云何相续?若相续者,云何说究竟灭?</p><p>答曰:所言灭者,唯心相灭,非心体灭。如风依水而有动相,若水灭者,则风相断绝,无所依止;以水不灭,风相相续;唯风灭故,动相随灭,非是水灭。无明亦尔,依心体而动,若心体灭者,则众生断绝,无所依止;以体不灭,心得相续;唯痴灭故,心相随灭,非心智灭。</p><p>复次,有四种法,熏习义故,染法、净法起不断绝。云何为四?一者、净法,名为真如;二者、一切染因,名为无明;三者、妄心,名为业识;四者、妄境界,所谓六尘。</p><p>熏习义者,如世间衣服,实无于香。若人以香而熏习故,则有香气。此亦如是,真如净法,实无于染,但以无明而熏习故,则有染相。无明染法,实无净业,但以真如而熏习故,则有净用。</p><p>云何熏习起染法不断?所谓以依真如法故,有于无明。以有无明染法因故,即熏习真如;以熏习故,则有妄心。以有妄心,即熏习无明;不了真如法故,不觉念起,现妄境界。以有妄境界染法缘故,即熏习妄心;令其念著,造种种业,受于一切身心等苦。</p><p>此妄境界熏习义则有二种。云何为二?一者、增长念熏习,二者、增长取熏习。</p><p>妄心熏习义有二种。云何为二?一者、业识根本熏习,能受阿罗汉、辟支佛、一切菩萨生灭苦故;二者、增长分别事识熏习,能受凡夫业系苦故。</p><p>无明熏习义有二种。云何为二?一者、根本熏习,以能成就业识义故;二者、所起见爱熏习,以能成就分别事识义故。</p><p>云何熏习起净法不断?所谓以有真如法故,能熏习无明;以熏习因缘力故,则令妄心厌生死苦,乐求涅槃。以此妄心有厌求因缘故,即熏习真如,自信己性,知心妄动,无前境界,修远离法;以如实知无前境界故,种种方便,起随顺行,不取不念,乃至久远熏习力故,无明则灭;以无明灭故,心无有起;以无起故,境界随灭;以因缘俱灭故,心相皆尽,名得涅槃,成自然业。</p><p>妄心熏习义有二种。云何为二?一者、分别事识熏习,依诸凡夫、二乘人等厌生死苦,随力所能,以渐趣向无上道故;二者、意熏习,谓诸菩萨发心勇猛,速趣涅槃故。</p><p>真如熏习义有二种。云何为二?一者、自体相熏习,二者、用熏习。</p><p>自体相熏习者,从无始世来,具无漏法,备有不思议业,作境界之性,依此二义,恒常熏习。以有力故,能令众生厌生死苦,乐求涅槃,自信己身有真如法,发心修行。</p><p>问曰:若如是义者,一切众生悉有真如,等皆熏习,云何有信、无信,无量前后差别?皆应一时自知有真如法,勤修方便,等入涅槃。</p><p>答曰:真如本一,而有无量无边无明,从本已来,自性差别,厚薄不同故。过恒沙等上烦恼,依无明起差别;我见、爱染烦恼,依无明起差别。如是一切烦恼,依于无明所起,前后无量差别,唯如来能知故。又诸佛法有因有缘,因缘具足,乃得成办。如木中火性,是火正因;若无人知,不假方便,能自烧木,无有是处。众生亦尔,虽有正因熏习之力,若不遇诸佛菩萨善知识等以之为缘,能自断烦恼入涅槃者,则无是处。若虽有外缘之力,而内净法未有熏习力者,亦不能究竟厌生死苦、乐求涅槃。若因缘具足者,所谓自有熏习之力,又为诸佛菩萨等慈悲愿护故,能起厌苦之心,信有涅槃,修习善根;以修善根成熟故,则值诸佛菩萨示教利喜,乃能进趣向涅槃道。</p><p>用熏习者,即是众生外缘之力。如是外缘有无量义,略说二种。云何为二?一者、差别缘,二者、平等缘。</p><p>差别缘者,此人依于诸佛菩萨等,从初发意始求道时,乃至得佛,于中若见若念,或为眷属父母诸亲,或为给使,或为知友,或为怨家,或起四摄,乃至一切所作无量行缘;以起大悲熏习之力,能令众生增长善根,若见若闻得利益故。此缘有二种。云何为二?一者、近缘,速得度故;二者、远缘,久远得度故。是近远二缘,分别复有二种。云何为二?一者、增长行缘,二者、受道缘。</p><p>平等缘者,一切诸佛菩萨,皆愿度脱一切众生,自然熏习,恒常不舍。以同体智力故,随应见闻而现作业。所谓众生依于三昧,乃得平等见诸佛故。</p><p>此体、用熏习,分别复有二种。云何为二?一者、未相应,谓凡夫、二乘、初发意菩萨等,以意、意识熏习,依信力故而修行。未得无分别心,与体相应故;未得自在业修行,与用相应故。二者、已相应,谓法身菩萨得无分别心,与诸佛智用相应。唯依法力自然修行,熏习真如,灭无明故。</p><p>复次,染法从无始已来,熏习不断,乃至得佛,后则有断。净法熏习,则无有断,尽于未来。此义云何?以真如法常熏习故,妄心则灭,法身显现,起用熏习,故无有断。</p><p>复次,真如自体相者,一切凡夫、声闻、缘觉、菩萨、诸佛,无有增减,非前际生,非后际灭,毕竟常恒;从本已来,性自满足一切功德。所谓自体有大智慧光明义故,遍照法界义故,真实识知义故,自性清净心义故,常乐我净义故,清凉不变自在义故,具足如是过于恒沙不离、不断、不异、不思议佛法,乃至满足无有所少义故,名为如来藏,亦名如来法身。</p><p>问曰:上说真如其体平等,离一切相,云何复说体有如是种种功德?</p><p>答曰:虽实有此诸功德义,而无差别之相,等同一味,唯一真如。此义云何?以无分别,离分别相,是故无二。</p><p>复以何义得说差别?以依业识生灭相示。此云何示?以一切法本来唯心,实无于念,而有妄心,不觉起念,见诸境界,故说无明;心性不起,即是大智慧光明义故。若心起见,则有不见之相;心性离见,即是遍照法界义故。若心有动,非真识知,无有自性,非常、非乐、非我、非净,热恼衰变,则不自在,乃至具有过恒沙等妄染之义;对此义故,心性无动,则有过恒沙等诸净功德相义示现。若心有起,更见前法可念者,则有所少;如是净法无量功德,即是一心,更无所念,是故满足,名为法身、如来之藏。</p><p>复次,真如用者,所谓诸佛如来,本在因地,发大慈悲,修诸波罗密摄化众生,立大誓愿,尽欲度脱等众生界,亦不限劫数,尽于未来。以取一切众生如己身故,而亦不取众生相。此以何义?谓如实知一切众生及与己身,真如平等无别异故。以有如是大方便智,除灭无明,见本法身,自然而有不思议业种种之用;即与真如等,遍一切处,又亦无有用相可得。何以故?谓诸佛如来,唯是法身、智相之身。第一义谛,无有世谛境界,离于施作;但随众生见闻得益,故说为用。</p><p>此用有二种。云何为二?一者、依分别事识,凡夫、二乘心所见者,名为应身。以不知转识现故,见从外来,取色分齐,不能尽知故。二者、依于业识,谓诸菩萨从初发意,乃至菩萨究竟地心所见者,名为报身。身有无量色,色有无量相,相有无量好,所住依果亦有无量种种庄严,随所示现,即无有边,不可穷尽,离分齐相;随其所应,常能住持,不毁不失。如是功德,皆因诸波罗密等无漏行熏,及不思议熏之所成就,具足无量乐相,故说为报身。</p><p>又为凡夫所见者,是其粗色;随于<a href=\"/remen/liudao.html\" class=\"keylink\" target=\"_blank\">六道</a>各见不同,种种异类,非受乐相,故说为应身。复次,初发意菩萨等所见者,以深信真如法故,少分而见;知彼色相庄严等事,</p></div>"
}]