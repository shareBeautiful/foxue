[{
    "title": "第1225部 略明般若末后一颂赞述",
    "author": "未知",
    "html": "<div class=\"B1_text\"><p>略明<a href=\"/remen/banruo.html\" class=\"keylink\" target=\"_blank\">般若</a>末后一颂赞述</p><p>义净因译无著菩萨般若颂释讫。详夫大士判其九喻。可谓文致幽深。理义玄简。自非地邻极喜。谁能发此明慧。而西域相承云。无著菩萨昔于睹史多天慈氏尊处。亲受此八十颂。开般若要门。顺瑜伽宗理。明<a href=\"/remen/weishi.html\" class=\"keylink\" target=\"_blank\">唯识</a>之义。遂令教流印度。若金乌之焰赫扶桑。义阐神州。等玉兔之光浮雪岭。然而能断金刚。西方乃有多释。考其始也此颂最先。即世亲大士躬为其释此。虽神州译讫。而义有阙如。故复亲核谈筵。重详其妙。雅符释意。更译本经。世亲菩萨复为般若七门义释。而那烂陀寺盛传其论。但为义府幽冲寻者莫测。有师子月法师造此论释。复有东印度多闻俗士其名月官。遍检诸家亦为义释。斯等莫不意符三性。不同<a href=\"/remen/zhongguan.html\" class=\"keylink\" target=\"_blank\">中观</a>矣。更有别释。而但顺龙猛。不会瑜伽。瑜伽则真有俗无。以三性为本。中观乃真无俗有。寔二谛为先。般若大宗。含斯两意。致使东夏则道分南北。西方乃义隔有空。既识介纲。理无和杂。各准圣旨诚难乖竞。然而末后一颂云。一切有为法如星翳灯幻。露泡梦电云。应作如是观者。而释文既隐。恐寻者尚昧。辄因二九事喻。聊题十八之作。冀使朝览遂闲。庶罔销神之滞。夜光亲授。长无按剑之惑。然而见等九事。即<a href=\"/remen/shengsi.html\" class=\"keylink\" target=\"_blank\">生死</a>之区寰。大士了如星等。是故处而不着。智不住生津。媲红莲之在潋。悲不居圆寂。若白玉之沉溺。因答无住<a href=\"/remen/niepan.html\" class=\"keylink\" target=\"_blank\">涅槃</a>。申其九喻云尔。</p><p>论见观见如星长夜妄执。</p><p>见心长夜景妄执久冥舒</p><p>三心才已发两分尽皆除</p><p>喻星以星喻见夜有明无。</p><p>榆星通夜景柳色彻明舒</p><p>千条光若发一旦尽皆除</p><p>论境道境如翳妄睹空花。</p><p>境色无非障妄有见尘瑕</p><p>但由真智力不复睹狂花</p><p>喻翳以翳喻境元无妄执。</p><p>太虚本无障净境性亡瑕</p><p>但由翳眼力遂使见空花</p><p>论识言识如灯生生不绝。</p><p>见起起不已妄生生未极</p><p>留滞死宫中良由依识力</p><p>喻灯以灯喻识焰焰无穷。</p><p>发焰焰不已舒光光未极</p><p>照灼炳宵中良为膏油力</p><p>论界说界如幻藉业生而会尽。</p><p>业功庄处巧由惑生众相</p><p>所执定非真界体全虚妄</p><p>喻幻以幻喻界假匠起而终无。</p><p>幻师方便巧假作众形相</p><p>鞠体固非真所见皆虚妄</p><p>论身序身如露体不久停。</p><p>投躯生巘际寄命死河中</p><p>镇处飘飖夜还如橐籥风</p><p>喻露以露喻身逢风必落。</p><p>圆珠停草际渧泪处华中</p><p>凄凄动林夜索索尽随风</p><p>论受用陈用如泡待根境识。</p><p>寰中根色积托此复心行</p><p>寔由三触合遂令三受生</p><p>喻泡以泡喻用假渧水风。</p><p>池中平水积渧坠有风行</p><p>但由三事合乘使万泡生</p><p>论过述过如梦由思而起。</p><p>过去虽无境寻思意尚通</p><p>遂令方寸内还见九城容</p><p>喻梦以梦喻过因忆乃生。</p><p>处昼多缘境良宵记念通</p><p>遂令于睡内重忆本时容</p><p>论现谈现如电暂时而有。</p><p>万像如电野四相等流光</p><p>讵知唯一念妄计有三常</p><p>喻电以电喻现[怤-寸+(ㄆ/火)]忽便亡。</p><p>震雷鸣四野击电动千光</p><p><a href=\"/remen/shana.html\" class=\"keylink\" target=\"_blank\">刹那</a>存有念即体自<a href=\"/remen/wuchang.html\" class=\"keylink\" target=\"_blank\">无常</a></p><p>论未论未如云本识能持其种。</p><p>藏识无初结波情浪后飞</p><p>良由有贪爱带种定何疑</p><p>喻云以云喻未自体必含于润。</p><p>叆叇屯云结焕烂景风飞</p><p>光华如可爱含润理无疑</p><p>更以一句收事收喻撮其要义而为一述。</p><p>见心智灭如星殄惑境真亡若翳除</p><p>想起由识如灯焰界有藉思同幻车</p><p>一身暂显同朝露三受忽现等泡虚</p><p>忆念过时空梦发计执现存奔电舒</p><p>既知雨润云中住未种常依识藏居</p><p>次下别据三性三身真俗般若。以明观行九喻解九事云。</p><p>熟观生界咸如此智者应可务真常</p><p>真常实不玄圆成在目前</p><p>觉二体空蛇索尽了一非无镜月悬</p><p>镜月悬时实无虑但作他缘生福处</p><p>唯识初心乍有依真如后念还无据</p><p>无据即般若胜俗亡真假</p><p>福津如筏捐不捐悲智随生舍不舍</p></div>"
}]