[{
    "title": "第1244部 回诤论",
    "author": "毗目智仙 译",
    "html": "<div class=\"B1_text\"><p>回诤论</p><p>序回诤论翻译之记</p><p>后魏<a href=\"/remen/sanzang.html\" class=\"keylink\" target=\"_blank\">三藏</a>毗目智仙述</p><p>回诤论者。<a href=\"/chanzong/gongan/53414.html\" class=\"keylink\" target=\"_blank\">龙树菩萨</a>之所作也。数舒卢迦三十二字。此论正本凡有六百。大魏都邺兴和三年。岁次大梁。建辰之月。朔次癸酉。辛卯之日。乌苌国人刹利王种。三藏法师毗目智仙。共<a href=\"/remen/tianzhu.html\" class=\"keylink\" target=\"_blank\">天竺</a>国<a href=\"/remen/poluomen.html\" class=\"keylink\" target=\"_blank\">婆罗门</a>人瞿昙流支。在邺城内金华寺译。时日所费二十余功。大数凡有一万一千九十八字。对译<a href=\"/remen/shamen.html\" class=\"keylink\" target=\"_blank\">沙门</a>昙林之笔受。骠骑大将军开府仪同三司御史中尉勃海高仲密启请<a href=\"/remen/gongyang.html\" class=\"keylink\" target=\"_blank\">供养</a>。且记时事。以章以闻。令乐法者。若见若闻。同崇翻译矣。</p><p>偈初分第一</p><p>问曰偈言。</p><p>若一切无体言语是一切</p><p>言语自无体何能遮彼体</p><p>若语有自体前所立宗坏</p><p>如是则有过应更说胜因</p><p>汝谓如勿声是义则不然</p><p>声有能遮声无声何能遮</p><p>汝谓遮所遮如是亦不然</p><p>如是汝宗相自坏则非我</p><p>若彼现是有汝可得有回</p><p>彼现亦是无云何得取回</p><p>说现比阿含譬喻等四量</p><p>现彼阿含成譬喻亦能成</p><p>智人知法说善法有自体</p><p>世人知有体余法亦如是</p><p>出法出法体是<a href=\"/remen/shengren.html\" class=\"keylink\" target=\"_blank\">圣人</a>所说</p><p>如是不出法不出法自体</p><p>诸法若无体无体不得名</p><p>有自体有名唯名云何名</p><p>若离法有名于彼法中无</p><p>说离法有名彼人则可难</p><p>法若有自体可得遮诸法</p><p>诸法若无体竟为何所遮</p><p>如有瓶有埿可得遮瓶埿</p><p>见有物则遮见无物不遮</p><p>若法无自体言语何所遮</p><p>若无法得遮无语亦成遮</p><p>如愚痴之人妄取炎为水</p><p>若汝遮妄取其事亦如是</p><p>取所取能取遮所遮能遮</p><p>如是六种义皆悉是有法</p><p>若无取所取亦无有能取</p><p>则无遮所遮亦无有能遮</p><p>若无遮所遮亦无有能遮</p><p>则一切法成彼自体亦成</p><p>汝因则不成无体云何因</p><p>若法无因者云何得言成</p><p>汝若无因成诸法自体回</p><p>我亦无因成诸法有自体</p><p>若有因无体是义不相应</p><p><a href=\"/remen/shijian.html\" class=\"keylink\" target=\"_blank\">世间</a>无体法则不得言有</p><p>前遮后所遮如是不相应</p><p>若后遮及并如是知有体</p><p>偈上分第二</p><p>我语言若离<a href=\"/remen/yinyuan1.html\" class=\"keylink\" target=\"_blank\">因缘</a>和合法</p><p>是则空义成诸法无自体</p><p>若因缘法空我今说此义</p><p>何人有因缘彼因缘无体</p><p>化人于化人幻人于幻人</p><p>如是遮所遮其义亦如是</p><p>言语无自体所说亦无体</p><p>我如是无过不须说胜因</p><p>汝言勿声者此非我譬喻</p><p>我非以此声能遮彼声故</p><p>如或有丈夫妄取化女身</p><p>而生于欲心此义亦如是</p><p>同所成不然响中无因故</p><p>我依于世谛故作如是说</p><p>若不依世谛不得证<a href=\"/remen/zhendi.html\" class=\"keylink\" target=\"_blank\">真谛</a></p><p>若不证真谛不得<a href=\"/remen/niepan.html\" class=\"keylink\" target=\"_blank\">涅槃</a>证</p><p>若我宗有者我则是有过</p><p>我宗无物故如是不得过</p><p>若我取转回则须用现等</p><p>取转回有过不尔云何过</p><p>若量能成法彼复有量成</p><p>汝说何处量而能成此量</p><p>若量离量成汝诤义则失</p><p>如是则有过应更说胜因</p><p>犹如火明故能自照照他</p><p>彼量亦如是自他二俱成</p><p>汝语言有过非是火自照</p><p>以彼不相应如见闇中瓶</p><p>又若汝说言火能自他照</p><p>如火能烧他何故不自烧</p><p>又若汝说言火能自他照</p><p>闇亦应如是自他二俱覆</p><p>于火中无闇何处自他住</p><p>彼闇能杀明火云何有明</p><p>如是火生时即生时能照</p><p>火生即到闇义则不相应</p><p>若火不到闇而能破闇者</p><p>火在此处住应破一切闇</p><p>若量能自成不待所量成</p><p>是则量自成非待他能成</p><p>若不待所量而汝量得成</p><p>如是则无人用量量诸法</p><p>若所量之物待量而得成</p><p>是则所量成待量然后成</p><p>若物无量成是则不待量</p><p>汝何用量成彼量何所成</p><p>若汝彼量成待所量成者</p><p>是则量所量如是不相离</p><p>若量成所量若所量成量</p><p>汝若如是者二种俱不成</p><p>量能成所量所量能成量</p><p>若义如是者云何能相成</p><p>所量能成量量能成所量</p><p>若义如是者云何能相成</p><p>为是父生子为是子生父</p><p>何者是能生何者是所生</p><p>为何者是父为何者是子</p><p>汝说此二种父子相可疑</p><p>量非自能成非是自他成</p><p>非是异量成非无因缘成</p><p>若法师所说善法有自体</p><p>此善法自体法应分分说</p><p>若善法自体从于因缘生</p><p>善法是他体云何是自体</p><p>若少有善法不从因缘生</p><p>善法若如是无住梵行处</p><p>非法非非法世间法亦无</p><p>有自体则常常则无因缘</p><p>善不善无记一切有为法</p><p>如汝说则常汝有如是过</p><p>若人说有名语言有自体</p><p>彼人汝可难语名我不实</p><p>若此名无者则有亦是无</p><p>若言有言无汝宗有二失</p><p>若此名有者则无亦是有</p><p>若言无言有汝诤有二失</p><p>如是我前说一切法皆空</p><p>我义宗如是则不得有过</p><p>若别有自体不在于法中</p><p>汝虑我故说此则不须虑</p><p>若有体得遮若空得言成</p><p>若无体无空云何得遮成</p><p>汝为何所遮汝所遮则空</p><p>法空而有遮如是汝诤失</p><p>我无有少物是故我不遮</p><p>如是汝无理枉横而难我</p><p>汝言语法别此义我今说</p><p>无法得说语而我则无过</p><p>汝说鹿爱喻以明于大义</p><p>汝听我能说如譬喻相应</p><p>若彼有自体不须因缘生</p><p>若须因缘者如是得言空</p><p>若取自体实何人能遮回</p><p>余者亦如是是故我无过</p><p>此无因说者义前已说竟</p><p>三时中说因彼平等而说</p><p>若说三时因前如是平等</p><p>如是三时因与说空相应</p><p>若人信于空彼人信一切</p><p>若人不信空彼不信一切</p><p>空自体因缘三一中道说</p><p>我归命礼彼无上大<a href=\"/remen/zhihui.html\" class=\"keylink\" target=\"_blank\">智慧</a></p><p>释初分第三</p><p>释曰论初偈言。</p><p>若一切无体言语是一切</p><p>言语自无体何能遮彼体</p><p>此偈明何义。若一切法皆是因缘。则是因缘因缘和合离诸因缘。是则更无一切自体。如是一切诸法皆空。如芽非是种子中有。非地非水非火非风非<a href=\"/remen/xukong.html\" class=\"keylink\" target=\"_blank\">虚空</a>等因缘中有。非是一一因缘中有。非诸因缘和合中有。非离因缘因缘和合余处别有。若此等中一切皆无。如是得言芽无自体。若如是无一切自体。彼得言空。若一切法皆悉空者则无言语。若无言语则不能遮一切诸法。若汝意谓言语不空言语所说一切法空。是义不然。何以故。汝言一切诸法皆空则语亦空。何以故。以因中无。四大中无。一一中无。和合中无。因缘和合不和合中一切皆无。如是言语咽喉中无。唇舌齿根龂鼻顶等一一皆无。和合中无。二处俱无。唯有因缘因缘和合。若离如是因缘和合。更无别法。若如是者。一切言语皆无自体。若如是无言语自体。则一切法皆无自体。若此言语无自体者。唯有遮名不能遮法。譬如无火则不能烧。亦如无刀则不能割。又如无水则不能澜。如是无语。云何能遮诸法自体。既不能遮诸法自体。而心忆念遮一切法自体。回者义不相应。又复有义。偈言。</p><p>若语有自体前所立宗坏</p><p>如是则有过应更说胜因</p><p>此偈明何义。若此言语有自体者。汝前所立义宗自坏。是则有过。若尔便应更说胜因。若汝意谓语有自体余法空者。如是则违诸法空语。汝宗亦坏。又复有义。言语不离一切法数。若一切法皆悉空者。言语亦空。若言语空则不能遮一切诸法。若如是者。于六种中诤论相应。彼复云何汝不相应。汝说一切诸法皆空。则语亦空。何以故。言语亦是一切法故。言语若空则不能遮。彼若遮言一切法空则不相应。又若相应言语能遮一切法体。一切法空语则不空语。若不空遮一切法则不相应。若诸法空言语不空语何所遮。又若此语入一切中喻不相当。若彼言语是一切者。一切既空言语亦空。若语言空则不能遮。若语言空诸法亦空。以空能遮诸法令空。如是则空亦是因缘。是则不可。又若汝畏喻不相当。一切法空能作因缘。如是空语则不能遮一切自体。又复有义。一边有过。以法有空亦有不空。彼若有过更说胜因。若一边空一边不空。如是若说一切法空无自体者。义不相应。又复有义。偈言。</p><p>汝谓如勿声是义则不然</p><p>声有能遮声无声何能遮</p><p>此偈明何义。若汝意谓声能遮声。如有人言汝莫作声。彼自作声而能遮声。如是如是一切法空空语能遮。此我今说此不相应。何以故。以此声有能遮彼声。汝语非有则不能遮诸法自体。汝所立义。语亦是无诸法亦无。如是若谓如勿声者。此则有过。偈言。</p><p>汝谓遮所遮如是亦不然</p><p>如是汝宗相自坏则非我</p><p>此偈明何义。若汝意谓。遮与所遮亦如是者。彼不相应。若汝说言。我语能遮一切诸法有自体者。彼不相应。此我今说。是义不然。何以故。知如是宗相汝过非我。汝说一切诸法皆空。如是汝义前宗有过咎不在我。若汝说言。汝遮所遮不相应者。是义不然。又复有义。偈言。</p><p>若彼现是有汝何得有回</p><p>彼现亦是无云何得取回</p><p>此偈明何义。若一切法有现可取。汝得回我诸法令空。而实不尔。何以知之。<a href=\"/remen/xianliang.html\" class=\"keylink\" target=\"_blank\">现量</a>入在一切法数则亦是空。若汝分别依现有比。现比皆空。如是无现比。何可得现之与比。是二皆无云何得遮。汝言一切诸法空者。是义不然。若汝复谓。或比或喻。或以阿含得一切法。如是一切诸法自体。我能回者。此义今说。偈言。</p><p>说现比阿含譬喻等四量</p><p>现比阿含成譬喻亦能成</p><p>此偈明何义。比喻阿含现等四量。若现能成。比阿含等皆亦能成。如一切法皆悉是空。现量亦空。如是比喻亦空。彼量所成一切诸法皆悉是空。以四种量在一切故。随何等法。若为比成亦譬喻成亦阿含成。彼所成法一切皆空。汝以比喻阿含等三量一切法所量亦空。若如是者法不可得量所量无。是故无遮。如是若说一切法空无自体者。义不相应。又复有义。偈言。</p><p>智人知法说善法有自体</p><p>世人知有体余法亦如是</p><p>此偈明何义。法师说善法。善法一百一十有九。谓心一相。一者受。二者想。三者觉。四者触。五者观察。六者欲。七者信<a href=\"/remen/jietuo.html\" class=\"keylink\" target=\"_blank\">解脱</a>。八者<a href=\"/remen/jingjin.html\" class=\"keylink\" target=\"_blank\">精进</a>。九者忆念。十者三摩提。十一者慧。十二者舍。十三者修。十四者合修。十五者习。十六者得。十七者成。十八者辩才。十九者适。二十者勤。二十一者思。二十二者求。二十三者势力。二十四者不嫉。二十五者<a href=\"/remen/zizai.html\" class=\"keylink\" target=\"_blank\">自在</a>。二十六者善辩才。二十七者不悔。二十八者悔。二十九者少欲。三十者不少欲。三十一者舍。三十二者不思。三十三者不求。三十四者不愿。三十五者乐说。三十六者不着境界。三十七者不行。三十八者生。三十九者住。四十者灭。四十一者集。四十二者老。四十三者热恼。四十四者闷。四十五者疑。四十六者思量。四十七者爱。四十八者信。四十九者乐。五十者不顺。五十一者顺取。五十二者不畏大众。五十三者恭敬。五十四者作胜法。五十五者敬。五十六者不敬。五十七者供给。五十八者不供给。五十九者定顺。六十者宿。六十一者发动。六十二者不乐。六十三者覆。六十四者不定。六十五者愁恼。六十六者求不得。六十七者荒乱。六十八者<a href=\"/remen/xiedai.html\" class=\"keylink\" target=\"_blank\">懈怠</a>。六十九者忧愦。七十者希净。七十一者内信。七十二者畏。七十三者信。七十四者惭。七十五者质直。七十六者不诳。七十七者寂静。七十八者不惊。七十九者不错。八十者柔软。八十一者开解。八十二者嫌。八十三者烧。八十四者惺。八十五者不贪。八十六者不嗔。八十七者不痴。八十八者不一切知。八十九者放舍。九十者不有。九十一者愧。九十二者不自隐恶。九十三者悲。九十四者喜。九十五者舍。九十六者<a href=\"/remen/shentong.html\" class=\"keylink\" target=\"_blank\">神通</a>。九十七者不执。九十八者不妒。九十九者心净。一百者忍辱。一百一者利益。一百二者能用。一百三者福德。一百四者无想定。一百五者不一切智。一百六者<a href=\"/remen/wuchang.html\" class=\"keylink\" target=\"_blank\">无常</a><a href=\"/remen/sanmei.html\" class=\"keylink\" target=\"_blank\">三昧</a>(少十三法无处访本)。如是如是。善法一百一十有九。如彼善法善法自体。彼不善法不善法自体。如是无记无记。本性无记本性无记。欲界欲界。<a href=\"/remen/sejie.html\" class=\"keylink\" target=\"_blank\">色界</a>色界。<a href=\"/remen/wusejie.html\" class=\"keylink\" target=\"_blank\">无色界</a>无色界。无漏无漏。苦集灭道苦集灭道。<a href=\"/foxue/changshi/153408.html\" class=\"keylink\" target=\"_blank\">修定</a>修定。如是如是见有无量种种诸法皆有自体。如是若说一切诸法皆无自体。如是无体得言空者。义不相应。此复有义。偈言。</p><p>出法出法体是圣人所说</p><p>如是不出法不出法自体</p><p>此偈明何义。如说出法出法自体。如是不出法不出法自体。觉分觉分自体。<a href=\"/remen/puti.html\" class=\"keylink\" target=\"_blank\">菩提</a>分菩提分自体。非菩提分非菩提分自体。如是余法皆亦如是。若如是见彼无量种诸法自体。而如是说一切诸法皆无自体。以无自体名为空者。义不相应。又复有义。偈言。</p><p>诸法若无体无体不得名</p><p>有自体有名唯名云何名</p><p>此偈明何义。若一切法皆无自体说无自体。言语亦无。何以故。有物有名。无物无名。以一切法皆有名故。当知诸法皆有自体。法有自体故不得言一切法空。如是若说一切法空无自体者。义不相应。偈言。</p><p>若离法有名于彼法中无</p><p>说离法有名彼人则可难</p><p>此偈明何义。若汝意谓。有法有名离法有名。如是一切诸法皆空无自体成。非物无名有物有名。此我今说。若如是者。有何等人。说离法体别有名字。若别有名。别有法者。则不得示彼不可示。如是汝心分别别有诸法别有名者。是义不然。又复有义。偈言。</p><p>法若有自体可得遮诸法</p><p>诸法若无体竟为何所遮</p><p>如有瓶有埿可得遮瓶埿</p><p>见有物则遮见无物不遮</p><p>此偈明何义。有物得遮无物不遮。如无瓶埿则不须遮。有瓶得遮无瓶不遮。如是如是法无自体则不须遮。法有自体可得有遮。无云何遮。若一切法皆无自体而便遮言。一切诸法无自体者。义不相应。汝何所遮。若有遮体。能遮一切诸法自体。偈言。</p><p>若法无自体言语何所遮</p><p>若无法得遮无语亦成遮</p><p>此偈明何义。若法无体语亦无体。云何遮言。一切诸法皆无自体。若如是遮。不说言语亦得成遮。若如是者火冷水坚如是等过。又复有义。偈言。</p><p>如愚痴之人妄取炎为水</p><p>若汝遮妄取其事亦如是</p><p>此偈明何义。若汝意谓。如愚痴人取炎为水。于无水中虚妄取水。有黠慧人为回彼心而语之言。汝妄取水。如是如是于无自体一切法中取法自体。为彼<a href=\"/remen/zhongsheng.html\" class=\"keylink\" target=\"_blank\">众生</a>妄心回故。说一切法皆无自体。此我今说。偈言。</p><p>取所取能取遮所遮能遮</p><p>如是六种义皆悉是有法</p><p>此偈明何义。若当如是有众生者。有取所取有能取者。得言虚妄遮所遮等。如是六种义成。若六义成而说诸法一切空者。是义不然。偈言。</p><p>若无取所取亦无有能取</p><p>则无遮所遮亦无有能遮</p><p>此偈明何义。若汝意谓无如是过。非取所取。非能取者。彼若如是虚妄取遮。一切诸法无自体者。彼遮亦无所遮亦无能遮亦无。偈言。</p><p>若无遮所遮亦无有能遮</p><p>则一切法成彼自体亦成</p><p>此偈明何义。若非有遮非有所遮非有能遮。是则不遮一切诸法。则一切法皆有自体。偈言。</p><p>汝因则不成无体云何因</p><p>若法无因者云何得言成</p><p>此偈明何义。若一切法空无自体。如是义中说因不成。何以故。一切诸法空无自体。何处有因。若法无因一切法空以何因成。是故汝说一切法空无自体者。是义不然。偈言。</p><p>汝若无因成诸法自体回</p><p>我亦无因成诸法有自体</p><p>此偈明何义。若汝意谓。我无因成法无自体。如汝无因自体回成。我自体法亦无因成。偈言。</p><p>若有因无体是义不相应</p><p>世间无体法则不得言有</p><p>此偈明何义。若汝意谓。我有因成因无自体。若如是者无自体义则不相应。何以故。一切世间无自体者。不得言有。偈言。</p><p>前遮后所遮如是不相应</p><p>若后遮及并如是知有体</p><p>此偈明何义。若遮在前所遮在后。义不相应。未有所遮遮何所遮。若遮在后所遮在前。亦不相应。所遮已成遮何能遮。若遮所遮二法同时不相因缘。遮不因所遮。所遮不因遮。皆有自体故。则不得言遮。如角并生各不相因。左不因右右不因左。如是若说一切诸法无自体者。是义不然。释初分竟。</p><p>释上分第四</p><p>释曰。如汝所说我今答汝。汝说偈言。</p><p>若一切无体言语是一切</p><p>言语自无体何能遮彼体</p><p>此偈。我今答。偈言。</p><p>我语言若离因缘和合法</p><p>是则空义成诸法无自体</p><p>此偈明何义。若彼言语。因中大中和合中无。离散中无。咽喉唇舌齿根龂鼻顶等诸处皆各有力。如是二处和合中无。若离如是因缘和合。更无别法。以如是故无有自体。无自体故我言一切皆无自体。空义则成。如此言语无自体空。诸法如是无自体空。是故汝言。汝语空故不能说空。是义不然。又复有义。偈言。</p><p>若因缘法空我今说此义</p><p>何人有因缘彼因缘无体</p><p>此偈明何义。汝不能解一切法空。不知空义何能咎我。如汝所言。汝语言空语无自体。无自体故不能遮法。此法若是因缘生者。生故得言一切法空。得言一切皆无自体。以何义故。知因缘生法无自体。若法一切皆因缘生。则一切法。皆无自体。法无自体则须因缘。若有自体何用因缘。若离因缘则无诸法。若因缘生则无自体。以无自体故得言空。如是我语亦因缘生。若因缘生则无自体。以无自体故得言空。以一切法因缘生者自体皆空。如舆瓶衣蕃等诸物。彼法各各自有因缘。世间薪草土所作器水蜜乳等。将来将去及举掌等。又复寒热风等障中诸受用法。因缘生故皆无自体。如是如是我语因缘和合而生。如是得言无有自体。若无自体如是得言无自体成。如是空语世间受用。是故汝言无自体故汝语亦空。则不能遮诸法自体。是义不然。又复有义。偈言。</p><p>化人于化人幻人于幻人</p><p>如是遮所遮其义亦如是</p><p>此偈明何义。如化丈夫于异化人。见有去来种种所作而便遮之。如幻丈夫于异幻人。见有去来种种所作而便遮之。能遮化人彼则是空。若彼能遮化人是空。所遮化人则亦是空。若所遮空遮人亦空。能遮幻人彼则是空。若彼能遮幻人是空。所遮幻人则亦是空。若所遮空遮人亦空。如是如是我语言空。如幻化空。如是空语。能遮一切诸法自体。是故汝言。汝语空故。则不能遮一切诸法有自体者。汝彼语言则不相应。若汝说言彼六种诤彼如是遮。如是我语非一切法。我语亦空诸法亦空。非一切法皆悉不空。又复汝说偈言。</p><p>若语有自体前所立宗坏</p><p>如是则有过应更说胜因</p><p>此偈。我今答。偈言。</p><p>言语无自体所说亦无体</p><p>我如是无过不须说胜因</p><p>此偈明何义。我此语言。以因缘生非有自体。如前所说。自体不生故得言空。如是得言此语言空余一切法悉皆是空。如是空故我则无过。若我说言此语不空余一切法悉皆空者。我则有过。我不如是是故无过。理实不得语言不空余一切法皆悉是空。我以是故不说胜因。若语不空余一切法皆悉空者。可说胜因。是故汝言。汝诤论坏语则有过。应说胜因。是义不然。又复汝说。偈言。</p><p>若谓如勿声是义则不然</p><p>声有能遮声无声何能遮</p><p>此偈。我今答。偈言。</p><p>汝言勿声者此非我譬喻</p><p>我非以此声能遮彼声故</p><p>此偈明何义。此非我喻。如何人言莫作声者。彼自作声以声遮声。声非不空我则不尔。语言亦空遮法亦空。何以故。譬如彼声能回此声。我不如是。我如是说。一切诸法皆无自体。以无自体故得言空。何以故。若无体语回无自体。则一切法皆成自体。如言勿声声能遮声。如是如是无自体语遮无体法。若如是遮无自体者。则一切法皆成自体。若有自体则一切法皆悉不空。我<a href=\"/remen/shuofa.html\" class=\"keylink\" target=\"_blank\">说法</a>空不说不空。譬喻如是。偈言。</p><p>如或有丈夫妄取化女身</p><p>而生于欲心此义亦如是</p><p>此偈明何义。如化妇女实自体空。如或丈夫于化女身。生实有想起于欲心。彼虚妄取诸法亦尔。彼或如来如来<a href=\"/remen/dizi.html\" class=\"keylink\" target=\"_blank\">弟子</a>声闻之人。为回彼人虚妄取心。或是如来威神之力。如来弟子声闻威力。化作化人。如是如是语空如化。如化妇女无自体空。法如是空。取法自体能遮令回。如是如是以此空喻能成空义。我则相应非汝相应。偈言。</p><p>同所成不然响中无因故</p><p>我依于世谛故作如是说</p><p>此偈明何义。若汝或谓如勿声者因同所成。何以故。以因不离一切诸法无自体故。非彼声响而有自体。以因缘生故无自体。若无自体汝说声有能遮声者。彼义则坏。又我所说不违世谛不舍世谛。依世谛故能说一切诸法体空。若离世谛法不可说。佛说偈言。</p><p>若不依世谛不得证真谛</p><p>若不证真谛不得涅槃证</p><p>此偈明何义。如是诸法非是不空。一切诸法皆无自体。此二无异。又复汝说偈言。</p><p>汝谓遮所遮如是亦不然</p><p>如是汝宗相自坏则非我</p><p>此偈。我今答。偈言。</p><p>若我宗有者我则是有过</p><p>我宗无物故如是不得过</p><p>此偈明何义。若我宗有则有宗相。若我有宗有宗相者。我则得汝向所说过。如是非我有宗。如是诸法实寂静故。本性空故。何处有宗。如是宗相为于何处宗相可得。我无宗相何得咎我。是故汝言。汝有宗相得过咎者。是义不然。又复汝说偈言。</p><p>若彼现是有汝可得有回</p><p>彼现亦是无云何得取回</p><p>说现比阿含譬喻等四量</p><p>现比阿含成譬喻亦能成</p><p>此偈。我今答。偈言。</p><p>若我取转回则须用现等</p><p>取转回有过不尔云何过</p><p>此偈明何义。我若如是少有法物。则须现比阿含譬喻如是四量。复有四量。我若如是取转回者。我则有过。我既不取少法转回。若我如是不转不回。汝若如是与我过者。是义不然。若现等量复有量成量则无穷。汝如是义不能咎我。又复有义。偈言。</p><p>若量能成法彼复有量成</p><p>汝说何处量而能成此量</p><p>此偈明何义。若汝意谓量能成物。如量所量。现比阿含喻等四量。复以何量成此四量。若此四量更无量成。量自不成。若自不成能成物者。汝宗则坏。若量复有异量成者。量则无穷。若无穷者则非初成非中后成。何以故。若量能成所量物者。彼量复有异量来成彼量。复有异量成故。如是。无初。若无初者如是无中。若无中者何处有后。如是若说彼量复有异量成者。是义不然。偈言。</p><p>若量离量成汝诤义则失</p><p>如是则有过应更说胜因</p><p>此偈明何义。若汝意谓。量离量成。所量之物为量成者。若如是诤量成所量。汝则有过。有物量成有不量成。若如是者应说胜因。若说胜因则可得知。何者量成何者不成。汝不能示如是分别。义不相应。此我今说。如有人言。我所说量自他能成。而说偈言。</p><p>犹如火明故能自照照他</p><p>彼量亦如是自他二俱成</p><p>此偈明何义。如火自照亦能照他。量亦如是。自成成他。我今答彼偈言。</p><p>汝语言有过非是火自照</p><p>以彼不相应如见闇中瓶</p><p>此偈明何义。彼量如火自他能成难不相应。何以故。非火自照。如初未照闇中瓶等不可得见。以火照已然后得见。如是如是。若火自照。初火应闇后时乃明。如是得言火能自照。若初火明则不得言火能自照。如是分别火自他照义不相应。又复有义。偈言。</p><p>又若汝说言火自他能照</p><p>如火能烧他何故不自烧</p><p>此偈明何义。若汝说言。如火自照亦能照他。如是如是自照照他。如是如是既能烧他亦应自烧。而实不见有如是事。若说彼火自他能照义不相应。又复有义。偈言。</p><p>又若汝说言火能自他照</p><p>闇亦应如是自他二俱覆</p><p>此偈明何义。若汝说言。火自他照能却闇者。闇何以不自他皆覆。而实不见有如是事。若说彼火自他照者义不相应。又复有义。偈言。</p><p>于火中无闇何处自他住</p><p>彼闇能杀明火云何有明</p><p>此偈明何义。火中无闇火处无闇。云何名为明能破闇。若彼火中如是无闇。何处有闇火能破闇。若当无闇可破灭者。云何而得自他俱照。此我今说。若如是者非火中闇非火处闇。如是如是火自他照。彼火生时即能破闇。如是火中无闇火处无闇。如是火生能照自他。此我今说。偈言。</p><p>如是火生时即生时能照</p><p>火生即到闇义则不相应</p><p>此偈明何义。若火生时能自他照义不相应。何以知之。如是初火不能到闇。何以知之。若未到闇不能破闇。若不破闇不得有明。偈言。</p><p>若火不到闇而能破闇者</p><p>火在此处住应破一切闇</p><p>此偈明何义。若汝意谓。火不到闇能破闇者。火此处住则应能破一切世间所有处闇。何以故。俱不到故。而实不见有如是事。若俱不到。云何唯能破此处闇。不破世间一切处闇。若汝意谓。火不到闇而能破闇义不相应。又复有义。偈言。</p><p>若量能自成不待所量成</p><p>是则量自成非待他能成</p><p>此偈明何义。若汝意谓。量与所量如火成者。量则自成不待所量。何以故。若自成者则不待他。若待他者非自成故。此我今说。若不相待何不自成。若待于他则非自成。此我今说。若量不待所量之物为有何过。此我今说。偈言。</p><p>不待所量物若汝量得成</p><p>如是则无人用量量诸法</p><p>此偈明何义。若汝意谓。不待所量而量得成。则无有人用量量法。有如是过。若何等人须用量者。不待所量而得有量。若不待成彼得何过。则一切法皆不待量。若一切法不待量成。彼得何过。成得言成未成叵成。以无待故。若汝复谓。待所量物量得成者。如是四量皆有待成。何以故。若物未成云何相待。物若已成不须相待。天得未成则不待物。若已成者更不待成。如物已作无作因缘。又复有义。偈言。</p><p>若所量之物待量而得成</p><p>是则所量成待量然后成</p><p>此偈明何义。若所量物待量而成。是则以量成彼所量。何以故。所成非成量成所量。又复有义。偈言。</p><p>若物无量成是则不待量</p><p>汝何用量成彼量何所成</p><p>此偈明何义。若汝意谓。不待彼量所量成者。汝今何用求量而成。何以故。彼量义者为何所求。彼所量物离量成者。彼量何用。又复有义。偈言。</p><p>若汝彼量成待所量成者</p><p>是则量所量如是不相离</p><p>此偈明何义。若汝意谓。待所量物是故有量。畏有前过。汝若如是量所量一不得相离。汝若如是量即所量。何以知之。所量成量所量即量。量成所量量所量一。偈言。</p><p>若量成所量若所量成量</p><p>汝若如是者二种俱不成</p><p>此偈明何义。若汝意谓。量成所量见待量故。所量成量见待所量。汝若如是二俱不成。何以故。偈言。</p><p>量能成所量所量能成量</p><p>若义如是者云何能相成</p><p>此偈明何义。若量能成所量之物。彼所量物能成量者。量自未成因缘不成。云何能成所量之物。又复有义。偈言。</p><p>所量能成量量能成所量</p><p>若义如是者云何能相成</p><p>此偈明何义。若所量物能成彼量。彼量能成所量之物。所量未成因缘不成。云何成量。偈言。</p><p>为是父生子为是子生父</p><p>何者是能生何者是所生</p><p>此偈明何义。如有人言父能生子。彼若如是子亦生父。汝今为说。何者能生何者所生。汝如是说。量成所量所量成量。汝今为说。何者能成何者所成。又复有义。偈言。</p><p>为何者是父为何者是子</p><p>汝说此二种父子相可疑</p><p>此偈明何义。前说二种所谓父子。何者为父何者为子。父子二相若相待生彼则可疑。何者为父何者为子。如是如是。若汝说此量与所量。彼何者量何者所量。此之二种若能成物可得言量。若物可成得言所量则不疑云何者是量何者所量。如是能成可得言量。如是可成得言所量。此则不疑。何者是量何者所量。偈言。</p><p>量非能自成非是自他成</p><p>非是异量成非无因缘成</p><p>此偈明何义。如是量非自成。现非现成。比非比成。喻非喻成。阿含亦尔非阿含成。非是自他迭互相成。现非比喻阿含等成。比非现喻阿含等成。喻非现比阿含等成。阿含非现比喻等成。非异现比譬喻阿含别有现比譬喻阿含异量来成。如量自分和合不成。自他境界和合</p></div>"
}]