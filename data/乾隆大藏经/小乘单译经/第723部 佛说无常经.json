[{
    "title": "第723部 佛说无常经",
    "author": "义净法师 译",
    "html": "<div class=\"B1_text\"><p>佛说<a href=\"/remen/wuchang.html\" class=\"keylink\" target=\"_blank\">无常</a>经 (附<a href=\"/remen/linzhong.html\" class=\"keylink\" target=\"_blank\">临终</a>方诀)</p><p>稽首归依无上士常起弘誓大悲心</p><p>为济有情<a href=\"/remen/shengsi.html\" class=\"keylink\" target=\"_blank\">生死</a>流令得<a href=\"/remen/niepan.html\" class=\"keylink\" target=\"_blank\">涅槃</a>安隐处</p><p>大舍防非忍无倦一心方便正慧力</p><p>自利利他悉<a href=\"/remen/yuanman.html\" class=\"keylink\" target=\"_blank\">圆满</a>故号调御<a href=\"/remen/tianren.html\" class=\"keylink\" target=\"_blank\">天人</a>师</p><p>稽首归依妙法藏三四二五理圆明</p><p>七八能开<a href=\"/remen/sidi.html\" class=\"keylink\" target=\"_blank\">四谛</a>门修者咸到无为岸</p><p>法云法雨润群生能除热恼蠲众病</p><p>难化之徒使调顺随机引导非强力</p><p>稽首归依真圣众八辈上人能离染</p><p>金刚智杵破邪山永断无始相缠缚</p><p>始从鹿苑至双林随佛一代弘真教</p><p>各称本缘行化已灰身灭智寂无生</p><p>稽首总敬<a href=\"/remen/sanbao.html\" class=\"keylink\" target=\"_blank\">三宝</a>尊是谓正因能普济</p><p>生死迷愚镇沉溺咸令出离至<a href=\"/remen/puti.html\" class=\"keylink\" target=\"_blank\">菩提</a></p><p>生者皆归死容颜尽变衰</p><p>强力病所侵无能免斯者</p><p>假使妙高山劫尽皆坏散</p><p>大海深无底亦复皆枯竭</p><p>大地及日月时至皆归尽</p><p>未曾有一事不被无常吞</p><p>上至非想处下至转轮王</p><p>七宝镇随身千子常围绕</p><p>如其<a href=\"/remen/shouming.html\" class=\"keylink\" target=\"_blank\">寿命</a>尽须臾不暂停</p><p>还漂死海中<a href=\"/remen/suiyuan.html\" class=\"keylink\" target=\"_blank\">随缘</a>受众苦</p><p>循环<a href=\"/remen/sanjie.html\" class=\"keylink\" target=\"_blank\">三界</a>内犹如汲井轮</p><p>亦如蚕作茧吐丝还自缠</p><p>无上诸<a href=\"/remen/shizun.html\" class=\"keylink\" target=\"_blank\">世尊</a>独觉声闻众</p><p>尚舍无常身何况于凡夫</p><p>父母及妻子兄弟并眷属</p><p>目观生死隔云何不愁叹</p><p>是故劝诸人谛听真实法</p><p>共舍无常处当行不死门</p><p><a href=\"/remen/fofa.html\" class=\"keylink\" target=\"_blank\">佛法</a>如<a href=\"/remen/ganlu.html\" class=\"keylink\" target=\"_blank\">甘露</a>除热得清凉</p><p>一心应善听能灭诸<a href=\"/remen/fannao.html\" class=\"keylink\" target=\"_blank\">烦恼</a></p><p>如是我闻。一时薄伽梵。在室罗伐城逝多林给孤独园。尔时佛告诸苾刍。有三种法。于诸<a href=\"/remen/shijian.html\" class=\"keylink\" target=\"_blank\">世间</a>。是不可爱。是不光泽。是不可念。是不称意。何者为三。谓老病死。汝诸苾刍。此老病死。于诸世间。实不可爱。实不光泽。实不可念。实不称意。若老病死。世间无者。如来应正等觉。不出于世。为诸<a href=\"/remen/zhongsheng.html\" class=\"keylink\" target=\"_blank\">众生</a>说所证法及调伏事。是故应知。此老病死。于诸世间。是不可爱。是不光泽。是不可念。是不称意。由此三事。如来应正等觉。出现于世为诸众生。说所证法及调伏事。尔时世尊。重说颂曰。</p><p>外事庄彩咸归坏内身衰变亦同然</p><p>唯有胜法不灭亡诸有智人应善察</p><p>此老病死皆共嫌形仪丑恶极可厌</p><p>少年容貌暂时住不久咸悉见枯羸</p><p>假使寿命满百年终归不免无常逼</p><p>老病死苦常随逐恒与众生作无利</p><p>尔时世尊。说是经已。诸苾刍众。天龙药叉揵闼婆阿苏罗等。皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行。</p><p>临终方诀</p><p>常求诸欲境不行于善事</p><p>云何保形命不见死来侵</p><p>命根气欲尽支节悉分离</p><p>众苦与死俱此时徒叹恨</p><p>两目俱翻上死刀随业下</p><p>意想并慞惶无能相救济</p><p>长喘连胸急短气喉中干</p><p>死王催伺命亲属徒相守</p><p>诸识皆昏昧行入险城中</p><p>亲知咸弃舍任彼绳牵去</p><p>将至琰魔王随业而受报</p><p>胜因生善道恶业堕泥犁</p><p>明眼无过慧黑闇不过痴</p><p>病不越怨家大怖无过死</p><p>有生皆必死造罪苦切身</p><p>当勤策三业恒修于福智</p><p>眷属皆舍去财货任他将</p><p>但持自善根险道充粮食</p><p>譬如路傍树暂息非久停</p><p>车马及妻儿不久皆如是</p><p>譬如群宿鸟夜聚旦随飞</p><p>死去别亲知乖离亦如是</p><p>唯有佛菩提是真归仗处</p><p>依经我略说智者善应思</p><p>天阿苏罗药叉等来听法者应至心</p><p>拥护佛法使长存各各勤行世尊教</p><p>诸有听徒来至此或在地上或居空</p><p>常于人世起慈心昼夜自身依法住</p><p>愿诸世界常安隐无边福智益群生</p><p>所有罪业并消除远离众苦归圆寂</p><p>恒用戒香涂莹体常持定服以资身</p><p>菩提妙华遍<a href=\"/remen/zhuangyan.html\" class=\"keylink\" target=\"_blank\">庄严</a>随所住处常安乐</p><p>若苾刍苾刍尼。若邬波索迦邬波斯迦。若见有人将欲命终。身心苦痛。应起慈心。拔济<a href=\"/remen/154932.html\" class=\"keylink\" target=\"_blank\">饶益</a>。教使香汤澡浴清净。着新净衣。安详而坐。<a href=\"/remen/zhengnian.html\" class=\"keylink\" target=\"_blank\">正念</a>思惟。若病之人。自无力者。余人扶坐。又不能坐。但令病者。右胁着地。合掌至心。面向西方。当病者前。取一净处。唯用牛粪香泥涂地。随心大小。方角为坛。以华布地。烧众名香。四角燃证。于其坛内。悬一彩像。令彼病人。心心相续。观其相好。了了分明。使发<a href=\"/remen/putixin.html\" class=\"keylink\" target=\"_blank\">菩提心</a>。复为广说三界难居。三涂苦难。非所生处。唯佛菩提。是真归仗。以归依故。必生十方诸佛刹土。与菩萨居。受微妙乐。问病者言。汝今乐生何佛土也。病者答言。我意乐生某佛世界。时<a href=\"/remen/shuofa.html\" class=\"keylink\" target=\"_blank\">说法</a>人。当随病者心之所欲。而为宣说佛土<a href=\"/remen/yinyuan1.html\" class=\"keylink\" target=\"_blank\">因缘</a>十六观等。犹如西方无量寿国。一一具说。令病者心乐生佛土。为说法已。复教谛观。随何方国。<a href=\"/remen/foshen.html\" class=\"keylink\" target=\"_blank\">佛身</a>相好。观相好已。复教请佛及诸菩萨。而作是言。稽首如来应正等觉。并诸菩萨摩诃萨。愿哀愍我。拔济饶益。我今奉请为灭众罪。复将<a href=\"/remen/dizi.html\" class=\"keylink\" target=\"_blank\">弟子</a>。随佛菩萨。生佛国土。第二第三。亦如是说。既教请已。复令病人称彼佛名。十念成就。与受三归。广大<a href=\"/remen/chanhui.html\" class=\"keylink\" target=\"_blank\">忏悔</a>忏悔毕已。复为病人。受<a href=\"/remen/pusajie.html\" class=\"keylink\" target=\"_blank\">菩萨戒</a>。若病人困不能言者。余人代受。及忏悔等。除不至心。然亦罪灭。得菩萨戒。既<a href=\"/remen/shoujie.html\" class=\"keylink\" target=\"_blank\">受戒</a>已。扶彼病人。北首而卧。面向西方。开目闭目。谛想于佛三十二相八十随形好。乃至十方诸佛亦复如是。又为其说四谛<a href=\"/remen/yinguo.html\" class=\"keylink\" target=\"_blank\">因果</a><a href=\"/remen/shieryinyuan.html\" class=\"keylink\" target=\"_blank\">十二因缘</a>。无明老死。苦空等观。若临命终。看病余人。但为称佛。声声莫绝。然称佛名。随病者心称其名号。勿称余佛。恐病者心而生疑惑。然彼病人命渐欲终。即见化佛及菩萨众。持妙香花。来迎<a href=\"/remen/xingzhe.html\" class=\"keylink\" target=\"_blank\">行者</a>。行者见时。便生欢喜。身不苦痛。心不散乱。<a href=\"/remen/zhengjian.html\" class=\"keylink\" target=\"_blank\">正见</a>心生。如入<a href=\"/remen/chanding.html\" class=\"keylink\" target=\"_blank\">禅定</a>。寻即命终。必不退堕<a href=\"/remen/diyu.html\" class=\"keylink\" target=\"_blank\">地狱</a>傍生饿鬼之苦。乘前教法。犹如壮士屈伸臂顷。即生佛前。若在家邬波索迦邬波斯迦等。若命终后。当取亡者新好衣服及以随身受用之物。可分三分。为其亡者。将施<a href=\"/remen/fotuo.html\" class=\"keylink\" target=\"_blank\">佛陀</a>达磨僧伽。由斯亡者<a href=\"/remen/yezhang.html\" class=\"keylink\" target=\"_blank\">业障</a>转尽。获胜<a href=\"/remen/gongde.html\" class=\"keylink\" target=\"_blank\">功德</a>福利之益。不应与其死尸着好衣等将以送之。何以故。无利益故。若<a href=\"/remen/chujia.html\" class=\"keylink\" target=\"_blank\">出家</a>苾刍苾刍尼。及求寂等。所有衣物。及非衣物。如诸律教。余同白衣。若送亡人。至其殡所。可安下风置令侧卧。右胁着地。面向日光。于其上风。当敷高坐。种种庄严。请一苾刍。能<a href=\"/remen/dujing.html\" class=\"keylink\" target=\"_blank\">读经</a>者。升于法座。为其亡者。读无常经。孝子止哀。勿复啼哭。及以余人。皆悉至心。为彼亡者。<a href=\"/remen/shaoxiang.html\" class=\"keylink\" target=\"_blank\">烧香</a>散花。<a href=\"/remen/gongyang.html\" class=\"keylink\" target=\"_blank\">供养</a>高座。微妙经典。及散苾刍。然后安坐。合掌恭敬。一心听经。苾刍徐徐应为遍读。若闻经者。各各自观己身无常。不久磨灭。念离世间。入三摩地。读此经已。复更散花。烧香供养。又请苾刍。随诵何咒。咒无虫水满三七遍洒亡者上。复更咒净黄土满三七遍散亡者身。然后随意。或安窣堵波中。或以火焚。或尸陀林乃至土下以此功德因缘力故。令彼亡人。百千万亿俱胝那庾多劫。十恶四重五无间业。谤大乘经。一切业报等障。一时消灭。于诸佛前。获大功德。起智断惑。得六<a href=\"/remen/shentong.html\" class=\"keylink\" target=\"_blank\">神通</a>及三明智。进入初地。游历十方。供养诸佛。听受<a href=\"/remen/zhengfa.html\" class=\"keylink\" target=\"_blank\">正法</a>。渐渐修集无边<a href=\"/remen/fuhui.html\" class=\"keylink\" target=\"_blank\">福慧</a>。毕当<a href=\"/remen/zhengde.html\" class=\"keylink\" target=\"_blank\">证得</a>无上菩提。转正法轮度无央众。趣大圆寂成最正觉。</p></div>"
}]