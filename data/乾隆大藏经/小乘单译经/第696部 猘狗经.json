[{
    "title": "第696部 猘狗经",
    "author": "优婆塞支谦 译",
    "html": "<div class=\"B1_text\"><p>猘狗经</p><p>佛在罗阅只。耆阇崛山中。月十五日说戒。时阿难长跪白佛言。今佛为一切。救开化五道童曚盲冥者。使脱恶道。佛般泥洹后留<a href=\"/remen/sheli.html\" class=\"keylink\" target=\"_blank\">舍利</a>十二部经。于<a href=\"/remen/shijian.html\" class=\"keylink\" target=\"_blank\">世间</a>当令诸<a href=\"/remen/dizi.html\" class=\"keylink\" target=\"_blank\">弟子</a>持佛威神。传<a href=\"/fojing/\" class=\"keylink\" target=\"_blank\">佛经</a>戒开度人民。授其戒法。使人<a href=\"/remen/gongyang.html\" class=\"keylink\" target=\"_blank\">供养</a>。是为如佛无异。佛言。若有人。从我弟子<a href=\"/remen/shoujie.html\" class=\"keylink\" target=\"_blank\">受戒</a>。而有还嫉妒其师者。是人当从恶道中来。阿难问佛。何谓恶道。佛语阿难。过去佛时。有猘狗还啮其主。前佛慈哀。咒愿猘狗。猘狗见佛威神即<a href=\"/remen/huanxi.html\" class=\"keylink\" target=\"_blank\">欢喜</a>。是狗今在泥犁中罪未毕。佛般泥洹后。罪毕用前欢喜故。更生入人道中。从我弟子受戒。正当从作猘狗时主受戒。狗有宿识故。还啮大家。佛言。若有人。从师受戒。还诽谤说师恶者言非我<a href=\"/remen/xingzhe.html\" class=\"keylink\" target=\"_blank\">行者</a>如是为如猘狗还啮其主。诽谤道师恶者。<a href=\"/remen/suming.html\" class=\"keylink\" target=\"_blank\">宿命</a>本是狗也。阿难问佛。狗罪毕入人道。何以故。复还啮故大家耶。佛语阿难。是狗得入人道。持佛戒法。有所教授。贪利供养。愚痴不解。便行谤说师故。堕五逆恶处。佛语阿难。谛听佛当具为汝说之。阿难言。诺受教。佛言。有人持<a href=\"/remen/fofa.html\" class=\"keylink\" target=\"_blank\">佛法</a>戒行。教人事佛。令入泥犁中者。阿难惊起。长跪问佛。云何教人当令得佛道。何故更入泥犁中。佛语阿难。汝信佛语不。阿难言。信佛语。佛言。汝信佛语。何故闻人受戒当入泥犁中。惊为若人不入泥犁。佛语为妄。阿难更起作礼头面着地。绕佛三匝。还接佛足。长跪问佛。阿难不解。未知人根。愿佛解之。教人入泥犁意。佛语阿难。后末世时。有弟子作师惰懒。不能勤学。无有<a href=\"/remen/zhihui.html\" class=\"keylink\" target=\"_blank\">智慧</a>。贪秽欲。得人供养。钱财谷帛。持用自活。不精佛法。阿谀随人。见人贪杀。不与杀戒。见人嗜酒。不断酒。多少可饮。人行授人戒法言。多少当得钱物作福。但欲得人物。是为卖戒。令人方更有慢不精戒者。便犯众粗<a href=\"/remen/shasheng.html\" class=\"keylink\" target=\"_blank\">杀生</a>。如是教者。持人着泥犁中。用负佛明教故。令护佛道神得其短。便为恶鬼所病罪重。或能至死偿罪。即入泥犁中。阿难问佛。新发意者。偶值恶师。不晓了。谓法当尔。至使信受其言。愚痴不解故。阿难问佛。更见明师。为可复重受戒不。佛语阿难。于我法中。旷大极可得悔更自湔洗。初发意时。心常曚冥。为恶师所误。实自不知。更行受戒。始为入法。不知不晓时。非<a href=\"/remen/fodizi.html\" class=\"keylink\" target=\"_blank\">佛弟子</a>。是为世间小善人耳。无大<a href=\"/remen/gongde.html\" class=\"keylink\" target=\"_blank\">功德</a>。阿难闻佛所说。欢喜作礼。</p></div>"
}]