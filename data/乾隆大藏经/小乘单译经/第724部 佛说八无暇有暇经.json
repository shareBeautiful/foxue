[{
    "title": "第724部 佛说八无暇有暇经",
    "author": "义净法师 译",
    "html": "<div class=\"B1_text\"><p>佛说八无暇有暇经</p><p>如是我闻。一时薄伽梵。在室罗伐城逝多林给孤独园。与大苾刍众及人天等俱。尔时<a href=\"/remen/shizun.html\" class=\"keylink\" target=\"_blank\">世尊</a>告诸苾刍曰。汝等当知。于此<a href=\"/remen/shijian.html\" class=\"keylink\" target=\"_blank\">世间</a>。寡闻无识。凡夫之类。常说无暇有暇之言。然不了知。云何无暇。云何有暇。吾今为汝分别开示。汝等谛听。善思念之。若诸有情。欲住圣行。修善法时。有其八事。无暇修习。云何为八。汝等当知。于此世间。大师出现。所谓如来应供正遍知明行足善逝世间解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。宣说诸佛所证妙法。善除<a href=\"/remen/fannao.html\" class=\"keylink\" target=\"_blank\">烦恼</a>。能趣<a href=\"/remen/puti.html\" class=\"keylink\" target=\"_blank\">菩提</a>。究竟<a href=\"/remen/niepan.html\" class=\"keylink\" target=\"_blank\">涅槃</a>。尽诸苦际。说是法时。有人堕在<a href=\"/remen/diyu.html\" class=\"keylink\" target=\"_blank\">地狱</a>之中受大苦恼。是名最初欲住圣行无暇修习。复次诸苾刍。于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有人堕在饿鬼之中受大苦恼。是名第二欲住圣行无暇修习。</p><p>复次诸苾刍。于此世间。大师出现。十号具足。宣说诸佛所证妙法。善除烦恼能趣菩提。究竟涅槃。尽诸苦际。说是法时。有人堕在傍生之中受诸苦恼。是名第三欲住圣行无暇修习。</p><p>复次诸苾刍。于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有<a href=\"/remen/rensheng.html\" class=\"keylink\" target=\"_blank\">人生</a>在长寿天中。无所知晓。是名第四欲住圣行无暇修习。</p><p>复次诸苾刍。于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有人生在边地下贱蔑戾车中。不识<a href=\"/remen/shane.html\" class=\"keylink\" target=\"_blank\">善恶</a>。于我<a href=\"/remen/sizhong.html\" class=\"keylink\" target=\"_blank\">四众</a>。不闻不见。是名第五欲住圣行无暇修习。</p><p>复次诸苾刍。于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有人虽复生在中国。然受恶报。聋盲喑哑。以手代言。于善于恶。不能分别。是名第六欲住圣行无暇修习。</p><p>复次诸苾刍于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有人虽复生在中国。其身虽不聋盲喑哑以手代言。于善于恶。悉能晓了。然而信邪倒见。作如是说。无施无受。亦无祠祀。无善恶业缘。无异熟<a href=\"/remen/guobao.html\" class=\"keylink\" target=\"_blank\">果报</a>。无今世后世。无父母眷属。无化生有情。于此世间。无阿罗汉正趣正行。此世他世。于现法中。得<a href=\"/remen/zijue.html\" class=\"keylink\" target=\"_blank\">自觉</a>悟。正证<a href=\"/remen/yuanman.html\" class=\"keylink\" target=\"_blank\">圆满</a>。皆悉了知。我生已尽。梵行已立。不受后有。此事皆无。生极邪见。是谓第七欲住圣行无暇修习。</p><p>复次诸苾刍。于此世间。无大师现。无十号名。不闻诸佛所证妙法。不除烦恼。不趣菩提。不至涅槃。无苦边际。有人虽复生在中国。不聋盲喑哑。不以手代言。于善于恶。悉能晓了。不生邪见。作如是说。有施有受。亦有祠祀。有善恶业缘。有异熟果报。有今世后世。有父母眷属。有化生有情。于此世间。有阿罗汉。正趣正行。此世他世。于现法中。得自<a href=\"/remen/juewu.html\" class=\"keylink\" target=\"_blank\">觉悟</a>。正证圆满。皆悉了知。我生已尽。梵行已立。不受后有。此等皆有。生极<a href=\"/remen/zhengjian.html\" class=\"keylink\" target=\"_blank\">正见</a>。然无将导开出离门。是名第八欲住圣行无暇修习。</p><p>复次诸苾刍。于此世间。大师出现。十号具足。宣说诸佛所证妙法。善除烦恼。能趣菩提。究竟涅槃。尽诸苦际。说是法时。有人生在中国。而所受身。诸根具足。了善恶言。乃至生极正见。汝等苾刍当知。是人有暇修习。汝等苾刍。此有暇事。汝等已得生居中国。逢我出世。得闻圣教。诸根具足。当生勇猛常勤策励修诸善品。于善法律如说<a href=\"/remen/xiuxing.html\" class=\"keylink\" target=\"_blank\">修行</a>。展转相教展转<a href=\"/remen/chanhui.html\" class=\"keylink\" target=\"_blank\">忏悔</a>。常净三业恒行十善。勿为无益致招后悔。尔时世尊欲重宣此义。说伽他曰。</p><p>我已为说八无暇皆愿当生有暇中</p><p>若生难处不闻经汝等至心应善听</p><p>铜柱铁山众苦逼煻煨粪屎刺刀林</p><p>于地狱中受斯苦此处岂能闻<a href=\"/remen/zhengfa.html\" class=\"keylink\" target=\"_blank\">正法</a></p><p>饥渴针咽苦逼身雨注河流成猛火</p><p>于饿鬼中受斯苦此处岂能闻正法</p><p>更互恒怀怖害心常欲展转相食啖</p><p>于傍生中受斯苦此处岂能闻正法</p><p>若在天中有顶处由先福力生于彼</p><p>长寿觉慧不分明此处岂能闻正法</p><p>生在边方鄙恶处耳不曾闻<a href=\"/remen/shuofa.html\" class=\"keylink\" target=\"_blank\">说法</a>声</p><p>无识恒居蔑戾车此处岂能闻正法</p><p>由彼先身造恶业聋盲喑哑缺诸根</p><p>痴钝即是人身牛此人岂能闻正法</p><p>若人不信于<a href=\"/remen/sanbao.html\" class=\"keylink\" target=\"_blank\">三宝</a>说无<a href=\"/remen/yinguo.html\" class=\"keylink\" target=\"_blank\">因果</a>无尊亲</p><p>如是邪见坏其心此人岂能闻正法</p><p>诸佛大师不出现亦无妙法流世间</p><p>若人生居闇世中此时岂能闻正法</p><p>若人生于有暇处八种无暇过皆除</p><p>犹如病者遇良医应可至心闻正法</p><p>汝已获人身复得闻正法</p><p>不得圣果者多生无暇中</p><p>我说八无暇是<a href=\"/remen/zhongsheng.html\" class=\"keylink\" target=\"_blank\">众生</a>难处</p><p>得住有暇者斯人世希有</p><p>汝已获人身复得闻正法</p><p>爱护自身者当除烦恼慢</p><p>若有闻正法不能如说行</p><p><a href=\"/remen/lunhui.html\" class=\"keylink\" target=\"_blank\">轮回</a>八难中备受诸辛苦</p><p>已舍无暇处常求闻正法</p><p>于生老死中不久当出离</p><p>若已获人身闻法行放逸</p><p>后当生恼悔如商人失财</p><p>若人闻我说识暇及无暇</p><p>是故应勤心正修于梵行</p><p>我说明眼人善护于诸恶</p><p><a href=\"/remen/zhengnian.html\" class=\"keylink\" target=\"_blank\">正念</a>能防守不随诸有漏</p><p>一切随眠断降伏大魔怨</p><p>永超<a href=\"/remen/shengsi.html\" class=\"keylink\" target=\"_blank\">生死</a>流得升于<a href=\"/remen/bian.html\" class=\"keylink\" target=\"_blank\">彼岸</a></p><p>尔时世尊说是经已。时诸苾刍人天大众。闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>顶戴。信受奉行。</p></div>"
}]