[{
    "title": "第731部 佛说譬喻经",
    "author": "义净法师 译",
    "html": "<div class=\"B1_text\"><p>　　佛说譬喻经</p><p>　　如是我闻。一时薄伽梵。在室罗伐城逝多林给孤独园。尔时<a href=\"/remen/shizun.html\" class=\"keylink\" target=\"_blank\">世尊</a>于大众中。告胜光王曰。大王。我今为王略说譬喻。诸有<a href=\"/remen/shengsi.html\" class=\"keylink\" target=\"_blank\">生死</a>味着过患。王今谛听。善思念之。乃往过去。于<a href=\"/remen/wuliangjie.html\" class=\"keylink\" target=\"_blank\">无量劫</a>。时有一人。游于旷野为恶象所逐。怖走无依。见一空井。傍有树根。即寻根下。潜身井中。有黑白二鼠。互啮树根。于井四边有四毒蛇。欲螫其人。下有毒龙。心畏龙蛇恐树根断。树根蜂蜜。五滴堕口。树摇蜂散。下螫斯人。野火复来。烧然此树。王曰。是人云何。受无量苦。贪彼少味。尔时世尊告言。大王。旷野者喻于无明长夜旷远。言彼人者。喻于异生。象喻<a href=\"/remen/wuchang.html\" class=\"keylink\" target=\"_blank\">无常</a>。井喻生死。险岸树根喻命。黑白二鼠以喻昼夜。啮树根者。喻念念灭。其四毒蛇。喻于四大。蜜喻五欲。蜂喻邪思。火喻老病。毒龙喻死。是故大王。当知生老病死。甚可怖畏。常应思念。勿被五欲之所吞迫。尔时世尊重说颂曰。</p><p>　　旷野无明路人走喻凡夫</p><p>　　大象比无常井喻生死岸</p><p>　　树根喻于命二鼠昼夜同</p><p>　　啮根念念衰四蛇同四大</p><p>　　蜜滴喻五欲蜂螫比邪思</p><p>　　火同于老病毒龙方死苦</p><p>　　智者观斯事象可厌生津</p><p>　　五欲心无著方名<a href=\"/remen/jietuo.html\" class=\"keylink\" target=\"_blank\">解脱</a>人</p><p>　　镇处无明海常为死王驱</p><p>　　宁知恋声色不乐离凡夫</p><p>　　尔时胜光大王闻佛为说生死过患。得未曾有。深生厌离。合掌恭敬。一心瞻仰。白佛言。世尊。如来大慈。为说如是微妙法义。我今顶戴。佛言。善哉善哉。大王。当如说行。勿为放逸。时胜光王及诸大众。皆悉<a href=\"/remen/huanxi.html\" class=\"keylink\" target=\"_blank\">欢喜</a>。信受奉行。</p></div>"
}]