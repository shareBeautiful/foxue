[{
    "title": "第691部 犍陀国王经",
    "author": "安世高 译",
    "html": "<div class=\"B1_text\"><p>犍陀国王经</p><p>闻如是。一时佛在舍卫国。祇树给孤独园。与千二百五十<a href=\"/remen/biqiu.html\" class=\"keylink\" target=\"_blank\">比丘</a>俱。时有国王。号名犍陀。奉事<a href=\"/remen/poluomen.html\" class=\"keylink\" target=\"_blank\">婆罗门</a>。婆罗门居在山中。多种果树。时有采樵人。毁败其果树。婆罗门时见之。便将诣王所言。是人无状。残败我果树。王当治杀之。王敬事婆罗门。不敢违之。即为杀败树者。自后未久。有牛食人稻。其主逐捶牛。折其一角。血流被面。痛不可忍。牛径到王所白言。我实无状。食此人少稻。今为其见捶折我角。稻主亦追到王所。王晓鸟兽语。告牛言。我当为汝治杀之。牛即报言。今虽杀此人。亦不能令我不痛。但当约敕。后莫取人如我耳。王便感念言。我事婆罗门。但坐果树。令我杀人。不如此牛也。便呼婆罗门问言。今事此道。有何福乎。婆罗门报言。可得攘灾致福富贵长寿。王复问言。可得免于<a href=\"/remen/shengsi.html\" class=\"keylink\" target=\"_blank\">生死</a>不。报言不得免于生死也。王独念言。当用此道为事。便敕群臣严驾。往到佛所。五体投地。为佛作礼。白言我闻佛道至尊。巍巍<a href=\"/remen/jiaohua.html\" class=\"keylink\" target=\"_blank\">教化</a>。天下所度无数。愿受法言。以自改操。佛即授王<a href=\"/remen/wujie.html\" class=\"keylink\" target=\"_blank\">五戒</a>十善。为说一切天地人物无生不死者。王以头面着地为礼。白佛言。今奉尊法戒。当得何福。佛言<a href=\"/remen/bushi.html\" class=\"keylink\" target=\"_blank\">布施</a>持戒。现世得福。忍辱<a href=\"/remen/jingjin.html\" class=\"keylink\" target=\"_blank\">精进</a>一心<a href=\"/remen/zhihui.html\" class=\"keylink\" target=\"_blank\">智慧</a>者。其德无量。后上天上。亦可得作遮迦越王。亦可得无为度世之道。佛即为王现相好威神光耀。王即<a href=\"/remen/huanxi.html\" class=\"keylink\" target=\"_blank\">欢喜</a>意解。便得须陀洹道。阿难正衣服。头面着地。为佛作礼。白佛言。此王与牛。本何<a href=\"/remen/yinyuan1.html\" class=\"keylink\" target=\"_blank\">因缘</a>。牛语意便解。舍婆罗门。而事佛道。见佛闻法。即得道迹。佛言乃昔拘那含牟尼佛时。王与牛为兄弟。作优婆塞。俱持斋一日一夜。王守法精进不<a href=\"/remen/xiedai.html\" class=\"keylink\" target=\"_blank\">懈怠</a>。寿终升天上。寿尽下为国王。牛时犯斋夜食。后受其罪。罪毕复作牛。百世尚有宿识。故来开悟王意。牛后七日。寿终上生天上。佛言四辈<a href=\"/remen/dizi.html\" class=\"keylink\" target=\"_blank\">弟子</a>。<a href=\"/remen/shouchi.html\" class=\"keylink\" target=\"_blank\">受持</a>斋戒。不可犯也。诸比丘僧<a href=\"/remen/biqiuni.html\" class=\"keylink\" target=\"_blank\">比丘尼</a>。优婆塞优婆夷。天龙鬼神。闻经欢喜。前为佛作礼而去。</p></div>"
}]