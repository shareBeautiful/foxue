[{
    "title": "第771部 佛说出家功德经",
    "author": "未知",
    "html": "<div class=\"B1_text\"><p>佛说<a href=\"/remen/chujia.html\" class=\"keylink\" target=\"_blank\">出家</a><a href=\"/remen/gongde.html\" class=\"keylink\" target=\"_blank\">功德</a>经</p><p>如是我闻。一时佛在毗舍离国。食时到入城乞食。时毗舍离城中。有一梨车。名鞞罗羡那(秦言勇军)。譬如天与诸天女共相娱乐。时此王子。与诸婇女。在阁上共相娱乐。耽于<a href=\"/remen/seyu.html\" class=\"keylink\" target=\"_blank\">色欲</a>亦复如是。尔时<a href=\"/remen/shizun.html\" class=\"keylink\" target=\"_blank\">世尊</a>。以一切智。闻彼乐音。告阿难言。我知此人。贪五欲乐者。不久命终。却后七日。当舍如是眷属快乐。决定当死。阿难如此人。若当不舍欲乐不出家者。命终或能堕于<a href=\"/remen/diyu.html\" class=\"keylink\" target=\"_blank\">地狱</a>。尔时阿难。顶奉<a href=\"/\" class=\"keylink\" target=\"_blank\">佛教</a>。欲利益此王子故。次至其舍。尔时王子。闻阿难在外。即出奉见。以敬念故。请阿难入坐。坐已未久。尔时王子。起恭敬心。白阿难言。善哉好亲友来。今正是时。我今见汝。踊跃<a href=\"/remen/huanxi.html\" class=\"keylink\" target=\"_blank\">欢喜</a>。汝字欢喜。汝今当教告我佛所教法。令我欢喜。尔时王子。如是三请。阿难为欲作大利益。默然无言。王子又言。鞞陀呵牟尼大仙。利益一切<a href=\"/remen/zhongsheng.html\" class=\"keylink\" target=\"_blank\">众生</a>。有何嫌恨。默然无所说。不见少告时第三师。持<a href=\"/remen/fofa.html\" class=\"keylink\" target=\"_blank\">佛法</a>藏。利<a href=\"/remen/shijian.html\" class=\"keylink\" target=\"_blank\">世间</a>者。惨然告言。汝今善听。却后七日。汝当命终。汝若于此五欲乐中。不能<a href=\"/remen/juewu.html\" class=\"keylink\" target=\"_blank\">觉悟</a>。不出家者。命终或当堕地狱中。佛一切智人。正语正说。记汝如是。譬火烧物。终不虚发。汝谛思惟。时彼王子。闻此语已。甚大忧怖。愁愦不乐。受阿难教。我当出家。定且听更六日受乐。第七日中。我辞家眷属。定必出家。阿难可之。第七日畏<a href=\"/remen/shengsi.html\" class=\"keylink\" target=\"_blank\">生死</a>故。求佛出家。佛即听之。一日一夜。修持净戒。即便命终。<a href=\"/remen/shaoxiang.html\" class=\"keylink\" target=\"_blank\">烧香</a>毕已。尊者阿难。与其眷属。往白佛言。世尊此鞞罗羡那<a href=\"/remen/biqiu.html\" class=\"keylink\" target=\"_blank\">比丘</a>。今已命终。神生何处。时佛世尊。<a href=\"/remen/tianren.html\" class=\"keylink\" target=\"_blank\">天人</a>之师。一切智人。以大<a href=\"/remen/fanyin.html\" class=\"keylink\" target=\"_blank\">梵音</a>。胜出雷鼓迦陵频伽众妙音声。以八种音。告阿难言。此鞞罗羡那比丘。畏于生死地狱苦故。舍欲出家。一日一夜。持净戒故。舍此世已。生四天王天。为北方天王毗<a href=\"/remen/shamen.html\" class=\"keylink\" target=\"_blank\">沙门</a>子。恣心受于五欲快乐。贪受五欲。与诸婇女。共相娱乐。寿五百岁。五百岁已。命终<a href=\"/remen/zhuansheng.html\" class=\"keylink\" target=\"_blank\">转生</a>三十三天。为帝释子。具受五欲。极天之乐。天妙婇女。恣意千岁。寿尽生焰天。为焰天王子。自恣受天色声香味触。快心欲乐。受天二千岁已。命终生于兜率天王子。恣心受于五欲快乐。目视相欲。心自厌足。常谈法语<a href=\"/remen/jietuo.html\" class=\"keylink\" target=\"_blank\">解脱</a><a href=\"/remen/zhihui.html\" class=\"keylink\" target=\"_blank\">智慧</a>。寿天中寿。满四千岁已。命终<a href=\"/remen/wangsheng.html\" class=\"keylink\" target=\"_blank\">往生</a><a href=\"/remen/zizai.html\" class=\"keylink\" target=\"_blank\">自在</a>天上。为天王子。受种种五欲妙乐。于婇女中。化应恣意八千岁。八千岁已。命终生他化自在天。为天王子。此第六天。其中欲乐。下五天中。所不能及。生此中已。受最妙乐众乐之藏。受此乐时。心极迷醉。具足受于诸妙胜乐。万六千岁。如是受乐。于六欲天。往来七反。此毗罗羡那。以一日一夜出家故。满二十劫。不堕地狱饥鬼畜生。常生天人。受福自然。最后人中。生富乐家。<a href=\"/remen/caifu.html\" class=\"keylink\" target=\"_blank\">财富</a>珍宝具足。壮年已过。诸根熟时。畏恶生老病死患故。厌世出家。剃除须发故。身披法服。勤修<a href=\"/remen/jingjin.html\" class=\"keylink\" target=\"_blank\">精进</a>。持四威仪。常行<a href=\"/remen/zhengnian.html\" class=\"keylink\" target=\"_blank\">正念</a>。观于<a href=\"/remen/wuyin.html\" class=\"keylink\" target=\"_blank\">五阴</a>苦空<a href=\"/remen/wuwo.html\" class=\"keylink\" target=\"_blank\">无我</a>。解法<a href=\"/remen/yinyuan1.html\" class=\"keylink\" target=\"_blank\">因缘</a>。成辟支佛。名毗流帝。于是时。放大光明。多有人天。生于善根。令诸群生种于三乘解脱因缘。尔时阿难。叉手白佛言。世尊。若当有人放人出家。若有出家者。任其所须。得几所福。若复有人。毁破他人出家因缘。受何罪报。唯愿世尊。具尽告示。佛告阿难。汝若具满于百岁中。问我此事。我以无尽智慧。除饮食时。满百岁中。广为汝说。此人功德。犹不能尽。是人恒生天上人中。常为国王。受天人乐。若有于此沙门法中使人出家。若复营佐出家因缘。于生死中。常受快乐。我满百岁。说其福德。不可穷尽。是故阿难。汝满百岁。尽寿问我。我至<a href=\"/remen/niepan.html\" class=\"keylink\" target=\"_blank\">涅槃</a>。说此功德。亦不能尽。佛告阿难。若复有人。破坏他人出家因缘。即为劫夺无尽善财福藏。坏三十七助<a href=\"/remen/puti.html\" class=\"keylink\" target=\"_blank\">菩提</a>法涅槃之因。设有欲坏出家因缘者。应善观察如是之事。何以故。缘此罪业。堕地狱中。常盲无目。受极处苦。若作畜生。亦常生盲。若生饿鬼中。亦常生盲。在三恶苦。久乃得脱。若生为人。在母腹中。受胎便盲。汝于百岁。常问是义。我百岁以无尽智说是罪报。亦不可尽。于四道中。生而常盲。我终不记。此人当有得脱时。所以者何。皆由毁出家故。或成就无边功德。以破如是善因缘故。受无量罪。由障出家故。于此清净智慧镜中。为于解脱诸善法故。若见出家修持净戒趣解脱处。破他出家。为作留难。以是因缘故。生便常盲。不见涅槃。由毁出家故。常观痴等<a href=\"/remen/shieryinyuan.html\" class=\"keylink\" target=\"_blank\">十二因缘</a>。应得解脱。以毁破他智慧眼故破出家缘。覆慧眼故。从生至生。常盲无目。不见<a href=\"/remen/sanjie.html\" class=\"keylink\" target=\"_blank\">三界</a>。缘障出家故。出家应见五阴二十我见人趣正道。破出家因坏<a href=\"/remen/zhengjian.html\" class=\"keylink\" target=\"_blank\">正见</a>故。所生常盲。不见正道。出家应见一切法聚善法住处。应观诸佛清净法身。以破出家善因缘故。所生常盲。不能睹见佛法身。以因出家应具沙门形貌及与持戒清净<a href=\"/remen/futian.html\" class=\"keylink\" target=\"_blank\">福田</a>种佛道因破出家故于善法中断一切望。由是罪缘。生生常盲由毁出家故。出家应善观察一切身心。皆苦<a href=\"/remen/wuchang.html\" class=\"keylink\" target=\"_blank\">无常</a>无我不净破他出家。为作留难。则破此眼。破此眼故。不见四道<a href=\"/remen/sinianchu.html\" class=\"keylink\" target=\"_blank\">四念处</a>四正勤四如意足五根五力七觉分八正道趣涅槃城。是罪缘故。所生常盲。乃至不见空<a href=\"/remen/wuxiang.html\" class=\"keylink\" target=\"_blank\">无相</a>无作清净善法向涅槃城。是以智慧之人。知出家者。应当成就如是善法不应破坏善法因缘。获如是罪。谁毁破他人如是出家沙门正见因缘者。终不能得见涅槃城。所生常盲。若复有人满百劫中余方出家修持净戒。若复有人。于此阎浮提。出家持戒。一日一夜。乃至须臾。清净出家。于十六分。彼百劫出家持戒。十六分中不及其一。若有颠倒淫姊妹女。不应淫处强生悭嫉。此中罪报。不可计限。若有一人。能正思惟有出家心。欲舍诸恶。若复有人。破坏此人出家因缘。不令愿满。是罪因缘增长于前。复倍百劫。尔时阿难。复白佛言。世尊。此毗罗羡那。所种善根。生尊贵处。当受福乐。为过去世亦有善行。为但齐今一日一夜出家功德受尔许福。佛告阿难。汝不应观过去因缘。于此一日一夜。清净出家故。此善根。六欲天中。七反受福。二十劫中常受生死。世间之乐最后人中。生福乐家。壮年已过。诸根熟时。畏于生老病死苦故。出家持戒。成辟支佛。</p><p>佛告阿难。我今说喻。汝当善听。譬四天下。东弗婆提。南阎浮提。西瞿耶尼。北郁单越。满中阿罗汉。若稻麻<a href=\"/remen/conglin.html\" class=\"keylink\" target=\"_blank\">丛林</a>。若有一人。满百岁中。尽心<a href=\"/remen/gongyang.html\" class=\"keylink\" target=\"_blank\">供养</a>。此诸罗汉。衣服饮食。病瘦医药。房舍卧具乃至涅槃。后若起塔庙。种种珍宝花香璎珞。幡盖伎乐。悬诸宝铃。扫洒香水。以诸偈颂。赞叹供养。所得功德。若有人为涅槃故出家<a href=\"/remen/shoujie.html\" class=\"keylink\" target=\"_blank\">受戒</a>。乃至一日一夜所作功德。比前功德。十六分中不及其一。以是因缘。善男子当应出家修持净戒。诸善男子。诸须功德者。求善法者。自受法者。不应留难出家因缘。应勤方便劝作令成。时诸大众。闻佛所说。莫不厌世。出家持戒。有得须陀洹。乃至阿罗汉者。有种辟支佛善根者。有发无上<a href=\"/remen/putixin.html\" class=\"keylink\" target=\"_blank\">菩提心</a>者。皆大欢喜。顶戴奉行。</p></div>"
}]