[{
    "title": "第719部 佛说摩诃迦葉度贫母经",
    "author": "求那跋陀罗 译",
    "html": "<div class=\"B1_text\"><p>佛说摩诃迦葉度贫母经</p><p>闻如是。一时佛在舍卫国。度于君民。与除馑众菩萨大士。天龙鬼神<a href=\"/remen/shijian.html\" class=\"keylink\" target=\"_blank\">世间</a>人民。无央数众会听经。是时摩诃迦葉。独行<a href=\"/remen/jiaohua.html\" class=\"keylink\" target=\"_blank\">教化</a>到王舍城。常行大哀福于<a href=\"/remen/zhongsheng.html\" class=\"keylink\" target=\"_blank\">众生</a>。舍诸豪富而从贫乞。摩诃迦葉时欲分卫。若其未行先<a href=\"/remen/sanmei.html\" class=\"keylink\" target=\"_blank\">三昧</a>正受。何所贫人吾当福之。即入王舍大城之中。见一孤母。最甚贫困。在于街巷大粪聚中。傍凿粪聚以为岩窟。羸劣疾病常卧其中。孤单零丁无有衣食。便于岩窟施小篱以障五形。迦葉三昧知此人宿不植福是以今贫。知母<a href=\"/remen/shouming.html\" class=\"keylink\" target=\"_blank\">寿命</a>终日在近。若吾不度永失福堂。母时饥困。长者青衣而弃米汁。臭恶难言。母从乞之。即以破瓦盛着左右。摩诃迦葉到其所咒愿言且多少施我可得大福。尔时老母。即说偈言。</p><p>举身得疾病孤穷安可言</p><p>一国之最贫衣食不盖形</p><p>世有不慈人尚见矜愍怜</p><p>云何名慈哀而不知此厄</p><p>普世之寒苦无过我之身</p><p>愿见哀矜恕实不为仁惜</p><p>摩诃迦葉。即答偈言。</p><p>佛为<a href=\"/remen/sanjie.html\" class=\"keylink\" target=\"_blank\">三界</a>尊吾备在其中</p><p>欲除汝饥贫是故从贫乞</p><p>若能减身口分铢以为施</p><p>长夜得<a href=\"/remen/jietuo.html\" class=\"keylink\" target=\"_blank\">解脱</a>后生得豪富</p><p>尔时老母。重说偈言。</p><p>实如仁所言生世无<a href=\"/remen/gongde.html\" class=\"keylink\" target=\"_blank\">功德</a></p><p>今在粪窟中不净涂其身</p><p>饮食无分米羸形而不覆</p><p>如今之极贫施意与愿违</p><p>摩诃迦葉。重说偈言。</p><p>母说处不悦饥穷无以施</p><p>若其有施意此则不为贫</p><p>若复知惭羞此则着法衣</p><p>如母此二事衣食为备足</p><p>世有颛愚人俗衣宝谷多</p><p>无惭不念施计后此大贫</p><p>惶荒设福德可谓为希有</p><p>信哉罪福众至诚不虚说</p><p>尔时老母闻偈<a href=\"/remen/huanxi.html\" class=\"keylink\" target=\"_blank\">欢喜</a>。心念前日有臭米汁。欲以施之则不可饮。遥启迦葉。哀我受不。摩诃迦葉答言。大善。母即在窟匍匐取之。形体裸露不得持出。侧身偻体。篱上授与。迦葉受之。尊口咒愿使蒙福安。迦葉心念。若吾赍去着余处饮之者。母则不信。谓吾弃之。即于母前。饮讫荡钵。还着布囊中。于是老母特复真信。迦葉自念。当现神足令此母人必获大安。即没入地更在<a href=\"/remen/xukong.html\" class=\"keylink\" target=\"_blank\">虚空</a>。身出水火。半身以上现其水出。半身以下复现火出。又复变化改易。飞腾虚空。从其东出没于西方。南北亦尔。时母人见此踊跃。一心长跪遥视迦葉。迦葉告曰。母今意中所愿何等。世间豪富。转轮圣王。及四天王释梵诸天。若复欲得须陀洹。斯陀含。阿那含。阿罗汉。辟支佛。若复欲得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>阿惟三佛者。悉可得果其愿。尔时母人厌于世苦。闻天堂上审为快乐。即启迦葉。愿以微福得生天上。于是迦葉忽然不现。老母数日寿终。即生第二忉利天上。威德巍巍。震动天地。光明挺特。譬如七日一时俱出照曜天宫。释提桓因即自惊悸。何所人者。福德感动。将无此间有胜吾者。即以天眼观此天女福德使然。释提桓因。即偈问言。</p><p>此女从何来大光明照曜</p><p>譬如七大日一时俱出现</p><p>震动吾宫殿威德难可当</p><p>本修何福德得来升此天</p><p>是时天女。答帝释偈言。</p><p>本在阎浮提粪窟不净中</p><p>羸老兼疾病衣食不充备</p><p>三千大千土释迦文佛尊</p><p>次有大<a href=\"/remen/dizi.html\" class=\"keylink\" target=\"_blank\">弟子</a>名摩诃迦葉</p><p>哀矜从母乞<a href=\"/remen/shuofa.html\" class=\"keylink\" target=\"_blank\">说法</a>我心欢</p><p>贡其臭米汁施少获愿多</p><p>一心供福地愿欲生天上</p><p>弃身粪窟中来生忉利天</p><p>尔时天女即自念言。此之<a href=\"/remen/fubao.html\" class=\"keylink\" target=\"_blank\">福报</a>。缘其前世<a href=\"/remen/gongyang.html\" class=\"keylink\" target=\"_blank\">供养</a>迦葉所致。假令当以天上珍宝种种百千施上迦葉。犹尚未报须臾之恩。即将侍女持天香华忽然来下。于虚空中散迦葉上。然后来下五体投地。礼毕却住。叉手叹曰。</p><p>大千国土佛为特尊次有迦葉</p><p>能闭罪门昔在阎浮粪窟之前</p><p>为其贫母开说<a href=\"/remen/zhenyan.html\" class=\"keylink\" target=\"_blank\">真言</a>时母欢喜</p><p>贡上米[泳-永+(米*番)]施如芥子获报如山</p><p>自致天女封受自然是故来下</p><p>归命<a href=\"/remen/futian.html\" class=\"keylink\" target=\"_blank\">福田</a></p><p>天女说已。即与侍从俱还天上。然后帝释心念。此女于阎浮提臭恶之中。以其米汁供养迦葉乃致此福。迦葉大哀。但福劣家不及大姓。当作良策。于阎浮提诣迦葉所。兴设福祐。释提洹因即与天后。持百味食盛小瓶中。下诣王舍大城巷边作小陋屋。变其形状似于老人。身体痟瘦偻行而步。公妻二人而共织席。自现贫穷乞人之状。不储饮食谷帛之具。摩诃迦葉后行分卫。见此贫人而往乞食。公言。至贫无有如何。迦葉咒愿良久不去。公言。我等<a href=\"/remen/fuqi.html\" class=\"keylink\" target=\"_blank\">夫妻</a>甚老。织席不暇。向乞少饭。适欲食之。闻仁慈德。但从贫乞欲以福之。今虽穷困。意自割捐以施贤者。审如所云令吾得福。天食之香非世所闻。若豫开瓶苾芬之香。迦葉觉之全不肯取。即言。道人。弊食不多钵来取之。迦葉钵取受咒愿施家。其香普熏王舍大城及其国界。迦葉即嫌其香无量。即便三昧思惟其本。方坐三昧。公及母还复释身。迳疾飞去空中弹指欢喜无量。迦葉思惟即知帝释化作老公。而为此变欲增福祚。吾今已受不宜复还。迦葉赞言。善哉帝释。种福无厌。忍此丑类。来下殖福。必获影报。帝释及后倍复欣踊。是时天上伎乐来迎。帝释到宫倍益欢喜。佛告阿难。此贫母人。一切世间无能及者。惠虽微少福报甚多。以其苦厄兴至心故。致无量福。福应之报。释提桓因天上自恣。而舍豪尊来下殖福。获报难量。是以如来说檀第一。阎浮提人愚痴可矜。其如此比有少少耳。汝当广宣如来真言。佛说是时。天龙鬼神。四辈弟子<a href=\"/remen/biqiu.html\" class=\"keylink\" target=\"_blank\">比丘</a>僧。兴设大福而至达嚫。愿及众生。随其志愿。皆得<a href=\"/remen/guobao.html\" class=\"keylink\" target=\"_blank\">果报</a>。佛说经已。一切众会莫不欣乐。稽首作礼。</p></div>"
}]