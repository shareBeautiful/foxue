[{
    "title": "第773部 佛说頞多和多耆经",
    "author": "未知",
    "html": "<div class=\"B1_text\"><p>佛说頞多和多耆经</p><p>闻如是。一时佛在为耶国时有多树木处。与众<a href=\"/remen/biqiu.html\" class=\"keylink\" target=\"_blank\">比丘</a>僧俱。比丘有五百人。月十五日盛满时。夜半寂然安静。比丘僧自相难问。时栴檀调弗<a href=\"/remen/tianren.html\" class=\"keylink\" target=\"_blank\">天人</a>。持天形状威神光耀来。直前趣佛。前以后悉脱身上珍宝着一面。但披一领衣。前以头面着佛足礼毕。问佛言。诸可过去佛正觉<a href=\"/remen/dizi.html\" class=\"keylink\" target=\"_blank\">弟子</a>有经。经名頞多和多耆。<a href=\"/remen/fodizi.html\" class=\"keylink\" target=\"_blank\">佛弟子</a>今亦复说是頞多和多耆经。愿佛为我说是经。当使弟子奉持。佛默然不应。栴檀调弗。稽首而却坐。佛即为比丘僧说经言。我为若说頞多和多耆经。皆听着心中。念之勿得忘。比丘言。愿佛说。我皆当受经戒。佛言。<a href=\"/remen/bushi.html\" class=\"keylink\" target=\"_blank\">布施</a>有八事。何谓为八。愚痴人布施。但布施不知其恩善所在。既布施不达<a href=\"/remen/shijian.html\" class=\"keylink\" target=\"_blank\">世间</a>无有常。痴人持作常世间苦无极。愚人持作乐世间。所有愚人言。是我所有可常得。世间人皆颠倒不净臭处恶露。愚人用作好。不知作善得善。作恶得恶。愚人施与人。不知其人德深浅。持<a href=\"/remen/shanxin.html\" class=\"keylink\" target=\"_blank\">善心</a>施与得道者。福不可量。</p><p>佛告诸比丘。何以知愚人不知。布施有十<a href=\"/remen/yinyuan1.html\" class=\"keylink\" target=\"_blank\">因缘</a>。何等为十。愚人布施不知为尊自用所与者得善。愚人不至心施与人也。愚人既施与人与时不敬重。不自手与。传教人与施。人不欲望其福。不即得其福者。自用忘其福。愚人施与佛辟支佛阿罗汉。不能自知其福大。愚人施与。不信佛辟支佛阿罗汉阿那含斯陀含须陀洹。皆用为弃损。无有后生。愚人施与。欲但得名字。欲使人称誉。是为愚人布施。佛说经已。栴檀调弗。及诸比丘。皆<a href=\"/remen/huanxi.html\" class=\"keylink\" target=\"_blank\">欢喜</a>。前为佛作礼。</p></div>"
}]