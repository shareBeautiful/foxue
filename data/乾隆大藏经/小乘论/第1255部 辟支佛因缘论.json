[{
    "title": "第1255部 辟支佛因缘论",
    "author": "未知",
    "html": "<div class=\"B1_text\"><p>辟支佛<a href=\"/remen/yinyuan1.html\" class=\"keylink\" target=\"_blank\">因缘</a>论</p><p>波罗奈国王悟辟支佛缘一。</p><p>辅相苏摩悟辟支佛缘二。</p><p>月爱大臣悟辟支佛缘三。</p><p>王舍城大长者悟辟支佛缘四。</p><p>波罗奈国王月出悟辟支佛缘五。</p><p>拘舍弥国王大帝悟辟支佛缘六。</p><p>波罗奈国王亲军悟辟支佛缘七。</p><p>转轮圣王最小子悟辟支佛缘八。</p><p>波罗奈国王悟辟支佛缘第一</p><p>归命一切智<a href=\"/remen/shizun.html\" class=\"keylink\" target=\"_blank\">世尊</a>了达三世大灯明</p><p>归命无上出要法并及应真诸胜僧</p><p>我闻寂静辟支佛悟解因缘之所行</p><p>心无瑕秽除<a href=\"/remen/fannao.html\" class=\"keylink\" target=\"_blank\">烦恼</a>善护禁戒常清净</p><p>譬如秋天无云翳淡泊自守林薮间</p><p>今我渴仰彼<a href=\"/remen/gongde.html\" class=\"keylink\" target=\"_blank\">功德</a>诚心敬顺生信乐</p><p>虽于彼所欲怀疑彼力感我强令信</p><p>孰闻快士清真行而不生于敬<a href=\"/remen/xinxing1.html\" class=\"keylink\" target=\"_blank\">信心</a></p><p>我今将说辟支佛功德妙行之少分</p><p>昔从先师相传闻唯述正言无伪说</p><p>大象行道象子随是故我今开显示</p><p>问曰。辟支佛以何因缘。默然自守恒入舍心。住于山林幽谷河侧寂静之处。心行寂故。亦无言说。譬如犀角独一之行。何故如是。</p><p>又问。辟支佛有何功德。答曰。宿旧诸师咸作是说。</p><p>昔佛于三十三天宫殿<a href=\"/remen/shuofa.html\" class=\"keylink\" target=\"_blank\">说法</a>。将欲来下还阎浮提。</p><p>尔时帝释敕毗首羯磨。为佛作三道宝阶。还阎浮提。此三道阶下柱僧尸沙国。如来尔时从彼天宫乘阶而下。时释梵天王与其眷属。雨华<a href=\"/remen/gongyang.html\" class=\"keylink\" target=\"_blank\">供养</a>。时莲华<a href=\"/remen/biqiuni.html\" class=\"keylink\" target=\"_blank\">比丘尼</a>见佛来下。即便化作转轮圣王威仪形像七宝导从。时众人等睹其如是。咸皆生疑。怪未曾有。各作是言。颇复有能神力超绝踰胜于彼<a href=\"/remen/biqiu.html\" class=\"keylink\" target=\"_blank\">比丘</a>尼不。</p><p>尔时世尊。见诸时众睹三道阶深生奇特。复见莲华比丘尼作此神变咸生渴仰。为欲增长彼信心故。即告时会。有辟支佛。神力过于彼比丘尼。云何名胜彼快士者。佛未出世则于中出。为诸<a href=\"/remen/zhongsheng.html\" class=\"keylink\" target=\"_blank\">众生</a>而作利益。示其色相。现有饥渴。受取衣食。为作<a href=\"/remen/futian.html\" class=\"keylink\" target=\"_blank\">福田</a>。<a href=\"/remen/zhuangyan.html\" class=\"keylink\" target=\"_blank\">庄严</a>法行。清净寂灭。调伏离欲。令诸众生得见之者。恶心永息舍离刀仗。犹如犀角独一之行。</p><p>传从诸师得闻此事。闻何事耶。我昔曾闻。迦葉佛时有人<a href=\"/remen/chujia.html\" class=\"keylink\" target=\"_blank\">出家</a>。于十千岁<a href=\"/remen/xiuxing.html\" class=\"keylink\" target=\"_blank\">修行</a>梵行护持正戒。修行忍辱迳常精勤。以修行故。众多比丘皆来亲近。时诸比丘咸作是言。当教授我。以教习故。是等比丘心皆甘乐。以众闹故不得见谛。<a href=\"/remen/linzhong.html\" class=\"keylink\" target=\"_blank\">临终</a>之时而作是念。我见十力其所说法。微妙深远难可得闻。然我得闻。以放逸故不获<a href=\"/remen/daoguo.html\" class=\"keylink\" target=\"_blank\">道果</a>。我虽清净持戒能行忍辱以<a href=\"/remen/jiaohua.html\" class=\"keylink\" target=\"_blank\">教化</a>众人。愦闹之故侵毁定心。如彼霜雹害于善苗。是故令我不获道果。即说偈言。</p><p>我今溺三有众恶烦恼中</p><p>犹如老瘦象没于深淤泥</p><p>如彼辟支佛独处于林间</p><p>譬如犀一角远离诸徒众</p><p>如避猛炽火应当独修行</p><p>远离于愦闹愿我常远离</p><p>徒党众愦闹</p><p>发是誓愿。命终生天天上受乐。福尽命终生迦尸国。波罗奈城中梵摩达王第一夫人胎中。入胎之时夫人身体。譬如清池有柔软花。尔时夫人觉有娠已。以偈白王。</p><p>我觉有娠来欢悦生恩惠</p><p>此必是儿志宜应赦有罪</p><p>时王闻<a href=\"/remen/huanxi.html\" class=\"keylink\" target=\"_blank\">欢喜</a>寻即赦天下</p><p>又复白王言复应广<a href=\"/remen/bushi.html\" class=\"keylink\" target=\"_blank\">布施</a></p><p>王闻益欢喜寻即开库藏</p><p>赈赐贫穷人无不充足者</p><p>尔时夫<a href=\"/remen/rensheng.html\" class=\"keylink\" target=\"_blank\">人生</a>太子已。端政殊特。如似满月。年始八岁聪明慈仁。其父王崩。国人爱乐如盛满月。时有辅相名曰言说。言说辅相。即立太子以绍王位。虽复年稚本誓愿力。不作众恶体性贤善。于诸众生有深悲愍。虽处王宫志求闲静。虽处华堂犹如冢间。虽处愦闹修行禅思。厌患<a href=\"/remen/shengsi.html\" class=\"keylink\" target=\"_blank\">生死</a>称量其过。以道修心弃舍王务。诸臣谏曰。今日大王。专行道行不理国事。若如是者。众恶必起败王风化。譬如渡海。若无船师必为诸难之所败坏。即说偈言。</p><p>王承祖先嗣籍地<a href=\"/remen/rufa.html\" class=\"keylink\" target=\"_blank\">如法</a>得</p><p>唯垂理万民愿莫放舍国</p><p>若王<a href=\"/remen/zhengfa.html\" class=\"keylink\" target=\"_blank\">正法</a>治诸善无过者</p><p>人帝应当知护国福最胜</p><p>尔时其王闻是语已。叹息思惟。说偈答言。</p><p>我若不理国吾国必当败</p><p>我力能护国边恶不敢侵</p><p>我若治国者王务尘我心</p><p>若有犯罪者必须加毁害</p><p>当言系闭彼当截彼手足</p><p>彼应入死罪彼应挑其眼</p><p>如今浊恶世必当须刑戮</p><p>若行刑戮者即是栴陀罗</p><p>时王即告所亲爱臣。汝今且听。吾所食者不过一味。吾所衣者不过一袭。所坐卧处不过容身。自此而观。何用多求而无厌足。王位所以称尊号者。以其教令必行无不承肃。唯有此事取异众庶。又告辅相。王者所重唯此一事。我今付汝。汝今应当畏于后世正法治国。赋敛依旧莫违常限。即说偈言。</p><p>我虽生王宫承籍祖先后</p><p>而我未习学刑戮挝罚事</p><p>我今怖畏故不能造此业</p><p>汝今莫效我但当育民庶</p><p>世人皆愚痴各自作愆过</p><p>于所犯罪中复生其恐怖</p><p>汝当以正法抚育施<a href=\"/remen/wuwei.html\" class=\"keylink\" target=\"_blank\">无畏</a></p><p>当依于正法化导于民庶</p><p>时王说偈已。即便以国付此大臣。而此大臣既得国已。于二年中宽纵无度。不恤万民。恣心极意。作诸非法渐渐经久。荣位深重便生憍逸。行诸非法如河暴涨多所损坏。城中富有一切税夺。时城内人皆谏之曰莫为此事。闻他忠言倍生嗔恚。颦蹙作色而作是言。汝等何敢发如是语。诸人惧畏不敢应王。由是之故。所行无道日日转盛。如火得干薪其炎转炽。淫荒暴乱所为勃逆。王所爱妇亦复妻掠。时王夫人见其如是。懊恼垂泪而往白王。嗔心猛盛唇口[目*需]动。言不解了。犹如婴见。以此情事具向王说。王闻是已即召令来。而语之言。我之妃后汝尚隐忍。能行非法。况复万民。王即教诫。自今已后更莫如是。时彼辅相。见王嫌已并民厌患。即便弃国逃至他土。将彼国王及其军众。还向本国规欲讨伐。时本国中诸旧辅相。将兵逆拒破其军众生擒将还。旧辅相等。复白王言。彼人侵毁于王。即将彼臣诣于王所。时王见其颜色既变有惭惧相。王曰。怪哉生死。即说偈言。</p><p>愚痴覆蔽心不觉后大苦</p><p>为小乐缘故今受此惭耻</p><p>譬如上善食色香皆具足</p><p>其中杂毒药愚人不观察</p><p>贪味故取食食消则成害</p><p>王告诸辅相。彼之愆过虽复尤重。然我意者不欲加害。复说偈言。</p><p>一切皆爱寿宜速赦彼罪</p><p>不见害他命而得安乐者</p><p>犯罪深重者应向生慈心</p><p>彼自招罪害当宜生哀矜</p><p>若害于彼命自毁所爱法</p><p>诸旧臣等即白王言。我等今者。虽违王敕必当加害。终不纵舍。即于王前拔剑斩之。王见杀已即生厌恶。见前境界。便见过去修忍之心。寻时开解悟辟支佛道。如优钵罗花开敷之时。踊身<a href=\"/remen/xukong.html\" class=\"keylink\" target=\"_blank\">虚空</a>。一切臣佐合掌仰瞻。辟支佛厌生死者。证道如是。我今所得持戒<a href=\"/remen/guobao.html\" class=\"keylink\" target=\"_blank\">果报</a>。即说偈言。</p><p>我虽服璎珞心修净梵行</p><p>检身调伏根淡泊常寂灭</p><p>于一切人所而舍兵刀杖</p><p>修于独一行如犀牛一角</p><p>说是偈已须发自落。时净居天即奉<a href=\"/remen/jiasha.html\" class=\"keylink\" target=\"_blank\">袈裟</a>。寻即飞空诣雪山中。时彼山中有辟支佛。而问之言。汝处王位。厌恶何事悟斯道迹。即说上偈而用答之。是故如来为不能修行忍故。故说忍辱因缘。以贪亲近愦闹故。故说不亲近因缘。欲使解辟支佛功德故。故说辟支佛因缘。佛为诸天于善法堂上。说辟支佛因缘。佛于三十三天。使诸天生厌恶故。故说斯事婆四咤辟支佛。于毗舍离。说舍身入<a href=\"/remen/niepan.html\" class=\"keylink\" target=\"_blank\">涅槃</a>。今现有塔。名优陀耶。</p><p>辅相苏摩悟辟支佛缘第二</p><p>坚持禁戒不毁行诸有智者得<a href=\"/remen/jietuo.html\" class=\"keylink\" target=\"_blank\">解脱</a></p><p>不从他学不恼彼独一之行如犀角</p><p>曾从诸师闻如是说。迦葉佛时有一比丘。于十千岁修行梵行。<a href=\"/remen/zuochan.html\" class=\"keylink\" target=\"_blank\">坐禅</a>得忍修持禁戒。离于愦闹具头陀行。命终生天。于天宫中受五欲乐。从天寿尽。生婆翅多城辅相夫人提婆胎中。尔时夫人说偈白夫。</p><p>我今有娠心甚爱乐必有福人</p><p>来为我子</p><p>由是之故。乃于一切常生悲愍。又我今者。放逸心息。更无欲意。譬如海中摩梨大山能截水波。今我欲息。亦复如是。我今畏于<a href=\"/remen/wangyu.html\" class=\"keylink\" target=\"_blank\">妄语</a>。常思实语。又如功德善人畏于缺失。今我慎惧亦复如是。我今见酒如睹毒药。畏他财物如畏火聚。如是众恶今悉舍离。皆由我胎福德之子。淫欲既除用为快乐。尔时辅相即语妇言。今恣汝意修行<a href=\"/remen/wujie.html\" class=\"keylink\" target=\"_blank\">五戒</a>。夫人尔时修行众善。满十月已而生其子。字曰苏摩。渐渐长大。一切经论。六十四艺。无不明达。端正殊妙犹如满月。能使父母情愿满足。遂至盛年。辅相请王。我今年老当为后世听我修福。时王答言。我今不能于汝修福而为障碍。汝以汝子苏摩。使代汝处以供给我。任汝修善。辅相欢喜。王以苏摩用为辅相。给赐爵赏倍胜于父。众人爱敬。同于往古牛王大臣。能生一切女人爱敬。时王夫人爱着苏摩。语苏摩言。汝今若能称我愿者。能使举国并及于王尽随从汝。又能使汝不得恶名。其所施教与王无异。尔时苏摩执志坚固。而不怯弱。以偈答言。</p><p>请听所说莫见嫌责我闻此语</p><p>如渗入地譬如羸马困乏之时</p><p>骑入战阵不堪前进我见他妇</p><p>情无染着心意不开如夜藕花</p><p>凡在所敬与母无异况在夫人</p><p>是我所尊我坚持心敬事所尊</p><p>我为臣子不应为逆又我情欲</p><p>发动之时见他妇女自然休息</p><p>彼瀑水起多诸波涌我如秋水</p><p>自然洁清尔时夫人心自念言</p><p>彼若断我亲昵意者我必于彼</p><p>而生诽谤即白王言辅相苏摩</p><p>兴意无理欲侵辱我</p><p>时王意惑疑审尔不尔。时苏摩往至园苑。见两牛耕槅在项上极大疲苦。生厌恶心。时王本惑信夫人谗言。即便遣使往杀苏摩。尔时苏摩如马被射箭彻于骨。即自思惟。人当贵时。所爱之色尽来在前。如杂毒食极为香美食。欲消时身则败坏。如人贪五欲其味甚鲜。譬如金屋为火所烧。人贪其色入中被害。命欲尽时心意扰乱。即自安慰而自念言。我持净戒无有毁缺。我之持戒。知牦牛爱尾。我守禁戒。犹如贫人得地伏藏勤加守护。而说偈言。</p><p>粗涩崄恶道我已得度之</p><p>我遭厄急事护戒而不舍</p><p>犹如大海潮不失于期限</p><p>今我守持戒其事亦如是</p><p>说是偈已。尔时诸天并诸善神。见此辅相誓愿如是。皆生欢喜。时诸恶鬼寻着夫人。夫人狂发。即于王前为鬼所著。而说偈言。</p><p>我今自坏破我应身受死</p><p>彼是纯善人不应加伤害</p><p>我之痴婴愚口吹须弥山</p><p>不能令动摇彼实无秽行</p><p>我妄生是谤</p><p>时彼辅相。于园苑中。思惟厌恶得辟支佛。踊升虚空须发自落。时净居天即奉袈裟。尔时诸人劝请之言。愿莫舍我而上天上。时辟支佛说如上偈。以答诸人。飞至雪山。见诸辟支佛。亦以上事。而具说之。</p><p>月爱大臣悟辟支佛缘第三</p><p>海潮不过限牦牛守尾死</p><p>如月性自冷不可变令热</p><p>调伏诸根者守护戒亦尔</p><p>是名独一行如犀角无二</p><p>往昔诸大师展转相教授</p><p>我从先胜闻今欲显说之</p><p>过去世时有辟支佛。名曰月爱。于婆伽婆迦葉佛所。种诸善根善修戒行。恒以<a href=\"/remen/zhihui.html\" class=\"keylink\" target=\"_blank\">智慧</a>观于诸阴皆悉<a href=\"/remen/wuchang.html\" class=\"keylink\" target=\"_blank\">无常</a>。于彼佛所竟不获得<a href=\"/remen/shamen.html\" class=\"keylink\" target=\"_blank\">沙门</a>道果。于彼命终即生天上。以宿善力受天快乐。天寿尽已下还人间。生瞻婆国中大长者家。初生冲雅。恒依戒禁而自修身。观其善行过于宿老。亦不轻躁。无有嗔嫌。所有资财周给贫乏。随家丰俭与众共分。以戒璎珞而自庄严。其父命终顺法治家。彼城人民见其忠谨。深生敬信同于师长。其年盛壮姿貌端政。诸少妇女。一切见者无不耽爱。诸商估客以其忠实咸来依附。于时北方有诸估客。多乘好马至瞻婆国。时瞻婆国王尽取其马。王心暴虐不依正法。王自思惟。我今多取彼马。云何当得不与价直而得其马。即与佞臣集议此事。佞臣白王言。若酬其价库藏竭尽。王即答言。我于今者若不与直。我之恶名流布天下。一切国民当患于我。复当断绝四方商估。佞臣复言。为王计者。不须钱财而得其马。复能令王恶名不出国民不患。今王国内月爱大臣。为一切人之所体信。彼若来索。王但当言。我遣月爱送金付汝。时彼估客有万匹马。其一一马各直一万金钱。若王但言月爱大臣与其直者。国内人民必生疑惑。或疑于王。或疑月爱。王之恶名不必彰露。亦复不为万民厌患。诸商估人来白王言。归我马价。我欲还家。王即答言。我先不使月爱偿尔价耶。宁可再过与尔直乎。诸估客等即答王言。此月爱者从先已来。实不与我马之价直。而彼忠信宁舍身命。终不妄语言与我价。即说偈言。</p><p>假使月雨火日雨于冷水</p><p>压沙得膏油钻水而得酥</p><p>火中生莲花欲令彼月爱</p><p>作粗犷妄语终无有是处</p><p>诸估客等复白王言。人中之天。设使月爱审如王敕言与我者。我终不恨。时王即召月爱而语之言。汝先不在我前我与汝金偿一估客耶。王即动目现作诡相。汝不从我我定杀汝。时月爱臣私自思惟。我于今日。为从实语。为用王言。复自惟忖。为取法身胜耶。此身胜也。即自决计。我今宁舍此身。终不舍于戒法身。即说偈言。</p><p>我今自思惟于此二身中</p><p>为当舍何身复谛自观察</p><p>宁捐鄙秽形终不舍<a href=\"/remen/jielv.html\" class=\"keylink\" target=\"_blank\">戒律</a></p><p>若当舍法身恶名即流布</p><p>我处众善手为彼所携持</p><p>若我为恶者我自不甘乐</p><p>心生悔热火舍此秽身已</p><p>当趣于<a href=\"/remen/diyu.html\" class=\"keylink\" target=\"_blank\">地狱</a>自毁禁戒行</p><p>终不得安乐但为一形乐</p><p>亏损无量身若当护戒者</p><p>无量身安乐是故我应当</p><p>覆护于法身不令有毁坏</p><p>为利正法故当断于妄语</p><p>月爱大臣即白王言。愿王开恩莫忿于我。我实不忆见王与彼价。时王即大怒扣剑而言。云何不见。月爱大臣自定其意。而作是念。</p><p>宁为圣法死不为愚痴生</p><p>一切诸有生谁有不死者</p><p>我今若受死为法故丧身</p><p>决定生天上何足生惊畏</p><p>即答王言。假使王今切割我身碎如胡麻。所受禁戒终不放舍。今我住于仙圣道中。若以此舌作妄语者。非我所宜。</p><p>我今若当为王故作妄语。后堕地狱。何所恃怙。王时羞愧。倍增嗔忿怒眼视之。如炽然火。月爱尔时心生欢喜。今正是我生定意时。今正是我秉持法时。更于何处欲求闻法。今日此即为我说法。今我为法乃至舍命。今王于我真大亲友。如是念法即时开悟。得辟支佛。踊身虚空。令<a href=\"/remen/pojie.html\" class=\"keylink\" target=\"_blank\">破戒</a>者见其如是皆生惭愧。为修善者增长信行。为实语者现实事果。于虚空中须发自落。时净居天奉其法服。飞往香山。与诸辟支佛。共集一处。说偈如上。</p><p>王舍城大长者悟辟支佛缘第四</p><p>譬如稠林中欲挽大树出</p><p>枝柯相妨碍求出将无由</p><p>在家如稠林众务如枝柯</p><p>虽欲求出要缚着永无因</p><p>静处于林野观境修其心</p><p>解脱众缘务离诸所亲爱</p><p>修于独一行如犀角无二</p><p>先师相传授我得闻斯事</p><p>昔有辟支佛。于过去五佛所恒修诸善。为优婆塞乐着家事。虽睹诸佛不求出家。然其专心持在家戒。无有毁犯。善根渐增。于迦葉佛所出家学道。乐修头陀六物具足。厌恶于欲。于彼命终得生天宫。从天寿尽。生王舍城大长者家。此长者家<a href=\"/remen/caifu.html\" class=\"keylink\" target=\"_blank\">财富</a>无量仓库盈溢。以渐长大遂至盛年。父命终后从意快乐。如毗沙门子那罗究伏罗。在己家中乐诸缘务。生育男女各三十人。库藏仆从其数甚众。男女婚娶其事众多。但营目前忘所修法。为缘务所缚。不舍家业于仆从所闻诸亲戚多有死丧。女某甲舍既遭丧祸又失业。焉广闻如是丧失之声。愁毒懊恼。如似百箭一时入心。亦闻美善可爱之语。家之估客大获珍宝。安隐还归。其子某甲产生男儿。又闻已女生于福子。复生欢喜。闻向衰利。忧喜交集。犹如作伎所旋之轮。与一亲友至园苑中。适行游观到一林间。见有一人斫于大树。枝柯条叶繁美茂盛。使多象挽不能令出。斫一小树无诸枝柯。一人独挽都无滞碍。即挽出林。见斯事已。即自思惟而作是言。我于今者得见因缘。即说偈言。</p><p>我见伐大树枝叶极繁多</p><p>稠林相钩挂无由可得出</p><p><a href=\"/remen/shijian.html\" class=\"keylink\" target=\"_blank\">世间</a>亦如是男女诸眷属</p><p>爱憎系缚心于生死稠林</p><p>不可得解脱小树无枝柯</p><p>稠林不能碍观彼<a href=\"/remen/juewu.html\" class=\"keylink\" target=\"_blank\">觉悟</a>我</p><p>断绝于亲爱于生死稠林</p><p>自然得解脱</p><p>即于彼处得辟支佛道。时彼亲友即语之言。日已向暮可共还家。答亲友言。汝自归家。我向家因今以断竟。亲友问言汝云何断。答言。我昔由爱故着居家。今我已断如此爱业。人所爱着妻子眷属。小子稚孙恩爱憍恣。若见父时。弄声不了。疾走攀缘。恋着此事故生爱着。我于妻子及以眷属。如此之事爱心永息。我本在家营理众务。或出或入。或言与彼。或言取此。或言应作。或言不应作。如此之事我今已断。已舍欲乐。获解脱乐。伐爱树根。闭诸趣门。灭大闇障。我于赤子反似怨家等无有异。今我如是。云何而当复还家耶。时其亲友即还家中语其男女。男女大小闻其不来。悉往就看。眷属既至。但见其父。沙门法服飞升虚空。男女白言。今以何事厌恶眷属。处虚空中。即说上偈。以答男女。</p><p>既说偈已。即时飞至雪山之中。与诸辟支佛。共集会已。还来到本得道园中。舍身涅槃。时其眷属为造塔庙。时人因名为多子塔。凡诸智人善根成熟。以少因缘便得开悟。</p><p>波罗奈国王月出悟辟支佛缘第五</p><p>妻子亲友财生死中过患</p><p>处林寂解脱犹如犀一角</p><p>从善逝所闻传至于我师</p><p>我复从师闻今当演说之</p><p>昔有辟支佛。于迦葉佛所。万二千岁修行梵行。恒修忍辱慈悲众生。乃至微戒不曾毁犯。命终生天。彼天命终。下生人间波罗奈国国王之家。月出时生因名月出。以渐长大立为太子。其父王崩绍继王位。以宿善力作正法王治国。遣辅相子典领小国以女妻之。此辅相子勇力绝伦。多有眷属。自恃憍豪越逸过度。时国王子。以辅相子是姊妹夫。极成亲昵。因其私屏闲宴之处。阴遘谗计语王子言。尔之叔父兄弟眷属其数甚多。而世人多用妇语。尔之父王一旦倾覆。尔之诸母或生谗谄。自用其子以此推之汝父王位必不至汝。曼王未觉宜早图之。夫王位者天下之尊。极乐之处与天无异。一切世人无不信伏。若为国主以法治国。命终之后必得生天。譬如美肉众皆嗜之。王位亦尔。无不贪者。即说偈言。</p><p>譬如水未至宜务造桥梁</p><p>瀑流若卒至不得有所为</p><p>王位亦如是宜应先图之</p><p>擒获在汝手尔乃可自安</p><p>兄弟更相嫉后求甚不易</p><p>王子思惟言如此亲友者</p><p>将欲陷坠我如灰覆炽火</p><p>现在既无乐来世获大苦</p><p>尔时王子具以上事。往白父王。王闻子语。颦蹙怒眼目如赤铜。王当是时。敕语使言。曼其未泄。急追将来。时王子闻辅相子来。即便出迎。既相见已。寻时遇患。使还白王言。王子病极成痿笃。王闻是事即自出看。既睹其子所患困笃。命在危惙。四大苦痛。见此事已。便自思惟。此王位者。甚为大恶。然彼辅相父子。阴教我子。悖逆天常。欲为不轨。而我王位非彼能得。我子今者。患苦垂命。一切世人皆生贪嫉。以此而言。当知王位恶鄙弊处。何故鄙弊。以王位故舍其善行。为王位故害父及祖。为亲厚者。作大过恶。舍于惭愧能使憍逸。为少乐故不畏后世。即说偈言。</p><p>如蛾投炽火贪国盲亦尔</p><p>深着于得失作以及不作</p><p>没国事淤泥不得寂定处</p><p>作是思惟时身行极清净</p><p>逮得厌恶心即获辟支佛</p><p>复有师云。此王见儿患已。即便还宫。有一邻国亲厚之王。为贼所逼。即遣使来求索援助。此王闻已。寻将兵众往救彼王。既到彼国连兵交刃。极相杀害。乃至妇人胎中。小儿剥而杀之。王见斯事。深于王位生于厌恶。即说偈言。</p><p>贪国微小乐没溺欲泥中</p><p>欲忿既增长斗战生是非</p><p>以贪财利故互共相杀害</p><p>不求胜解脱尽灭于王位</p><p>如大炽火中飞蛾投而死</p><p>怪哉生死中所作事颠倒</p><p>极作劬劳业返获其苦殃</p><p>如彼高山巅崖傍有蜜蜂</p><p>愚人贪少味不觉堕坠苦</p><p>如是自思惟即得辟支佛</p><p>即告子言。汝能不用恶人之言。无勃逆意。汝若治国必以正法。我今以国付嘱于汝。吾将欲去。子及辅相一切眷属。闻王此语。悉皆懊恼涕泣流泪。合掌白王。不审大王。欲何处去。尔时父王踊身虚空。在日出山上。说如上偈。着沙门服。作十八种变。国人见者无不欢喜。譬如调马若见鞭影即便调顺。智人亦尔。见他受苦心即调顺。</p><p>拘舍弥国王大帝悟辟支佛缘第六</p><p>父母及妻子谷帛财宝等</p><p>智者深观察暂过如客舍</p><p>弃舍于爱欲独行如犀角</p><p>我昔从诸师传授闻此事</p><p>昔有曾于迦葉佛所作比丘。智慧聪敏柔和忍辱。于日日中。常观诸法真实体性。所谓观阴苦空无常<a href=\"/remen/wuwo.html\" class=\"keylink\" target=\"_blank\">无我</a>。犹如芭蕉热时之炎。如幻如梦如水泡沫。能善观察自修其心。命终生天。于天寿尽下生拘舍弥城。为国王子。名曰大帝。其父王崩。承嗣先业绍继王位。如劫初诸王。善修戒行正法治国。尔时城中有大长者。财富无量。与大帝王。少为亲旧。极相厚昵。彼大长者身婴重病。王闻其疾躬自往问。见长者病形容萎悴。王心不乐低头愁惨。时彼长者以七宝钵盛满中金。用奉献王。王言长者。汝今疾苦极困笃耶。长者对曰。愿王顾视听我所说。</p><p>我家大巨富犹如毗沙门</p><p>爱语及财宝多集亲友众</p><p>妻子与眷属僮仆诸走使</p><p>我皆恣所欲待遇极丰厚</p><p>今我死时至无一为我伴</p><p>王即慰劳言此语极真实</p><p>汝子与诸亲财宝众库藏</p><p>及我勇健力象马车步兵</p><p>虽有如是等无能救拔者</p><p>我等诸亲友见汝遇苦患</p><p>但有慰喻言忧愁流涕泪</p><p>及汝命将绝无能救济者</p><p>唯当自持汝由来所作善</p><p>王谛观其病心如得禅者</p><p>深悟诸苦患众生决定有</p><p>一切有生类必为病所趣</p><p>病常恼患人无有哀愍心</p><p>一切世间人决定入死道</p><p>都不生厌畏言此我妻子</p><p>彼是我亲属此是我财贿</p><p>彼亲厚于我我亲友于彼</p><p>意为痴所病横作如是想</p><p>火灾患在前愚盲而不睹</p><p>上来诸所亲无能拔济者</p><p>于此正思惟即获辟支佛</p><p>王之所亲内外眷属。见王得道绝弃世事。为爱别离火之所烧燃。生大恼热。时辟支<a href=\"/remen/foshen.html\" class=\"keylink\" target=\"_blank\">佛身</a>升虚空。作十八种变。说如上偈。</p><p>复有说云。此王为王子时。入园苑中。见诸盲者更互相捉。闻王子出。谓有饮食。在于道侧。不见道路。堕大深坑。有即死者。有头破者。手脚折者。身体碎坏。尔时王子见是众苦。厌患思惟。而作是言。此觉悟我。如是盲人亦曾富贵。由纵逸故今得是苦。我于今者睹是事已。宜好捡行。不应放逸。即说偈言。</p><p>譬火烧金鬘而用为首饰</p><p>金鬘虽珍妙炽火终成害</p><p>王位亦如是当慎莫放逸</p><p>此盲觉悟我不宜自宽纵</p><p>因此王位故身起大憍慢</p><p>威迫国人民皆令生苦恼</p><p>后自受苦时苦剧百千倍</p><p>目睹他受苦云何能自安</p><p>此即是我师示我众苦患</p><p>作此思惟时即获辟支佛</p><p>尔时王子。大赐盲者钱财珍宝。沙门法服身升虚空。现诸神变。语诸亲言。而我今者。不以嗔恚怖畏忧愁故。不嫌汝等故。我舍亲爱国土人民。都无怨亲钱财宝物。如上说偈。</p><p>戏笑众乐具弃舍如涕唾</p><p>忍乐于出离断灭于诸苦</p><p>能尽贪爱痴其心得解脱</p><p>由得解脱故独一如犀角</p><p>曾从先师所得闻如是事</p><p>昔有辟支佛。于过去佛所修诸善根。于最后身生拘舍弥国。为拘舍弥王。其国土内有大灾变。大旱恶风五星倒错。王召太史占相之徒。说偈问言。</p><p>何缘有是灾大旱不降雨</p><p>虚空无云翳观日无威光</p><p>食肉诸恶鸟乌鹫及鸱枭</p><p>迥翔虚空中见者生恐怖</p><p>咸言如是灾是谁之所作</p><p>能使诸妖异怪变乃如是</p><p>尔时太史即答王言。随我所知今当为说。如我意者。一切国民必有逼迫苦恼之事。王复问言。当以何方禳此灾患。太史白言。王若欲令国安隐者。当随我语。即说偈言。</p><p>王若能退位脱服与余人</p><p>具足满六月微服而行乞</p><p>灾患自消除王当如满月</p><p>王随彼语。即舍其位。微服行国。渐渐经历。行到婆翅多城。到彼城已。有异国王兴军来伐。婆翅多王为国乐故。兴兵往拒。两阵交战二王俱死。婆翅多城诸王子等。竞共诤国。复大战斗。毗罗仙王见是事已。唱言怪哉。即说偈言。</p><p>王位虽尊豪其乐甚轻微</p><p>云何为是故具受诸苦毒</p><p>竞心生斗战乐着随众恶</p><p>如蝇贪食蜜着蜜无不丧</p><p>人亦复如是为贪小乐故</p><p>斗战自伤害王位可鄙贱</p><p>多集诸苦恼患害用至灭</p><p>如饮杂毒浆毒消身败丧</p><p>为一己身故多有所伤害</p><p>愚贪王者乐乐少苦甚多</p><p>我从今永止更不求此乐</p><p>而此国事务忧怖充其中</p><p>荣乐须臾顷忧患苦延长</p><p>譬如妙金屋火焚炎炽然</p><p>智者畏烧害不应入其中</p><p>作是思惟时即悟辟支佛</p><p>以<a href=\"/remen/shentong.html\" class=\"keylink\" target=\"_blank\">神通</a>力故须发自然落</p><p>即作沙门形踊身升虚空</p><p>寻于虚空中即说如上偈</p><p>即飞至雪山中诸辟支佛所。时彼辟支佛问言。以何因缘得悟道果。具说上偈答之。</p><p>波罗奈国王亲军悟辟支佛缘第七</p><p>世间戏笑乐及爱我我所</p><p>悉皆放弃舍心意得解脱</p><p>诸根悉寂定独行如犀角</p><p>我昔从先师传闻如此事</p><p>过去波罗奈城王名曰亲军。有二夫人。心甚爱悦。乐着欲事。恒为放逸。耽荒如醉。亦如香山逸象。香流出时入摩梨山自纵欲事。时二夫人更相妒嫉。各相伺便。其一夫人便以毒药与其亲信。亲信赍药与彼夫人。夫人得药狂闷而卧。甚大苦毒寻便命终。第二夫人见其命终。诈现懊恼。自顼其发。捶胸而哭。举宫哀戚。王闻其死生大苦恼。夫人左右所有直人。所著璎珞严身之具。悉皆挽绝。以土坌身。忧毒入心。如彼群鹄为鹰所逐。如金翅鸟惊诸龙女。宫中婇女为死所惊。亦复如是。尔时宫中。譬如冢间。又如黑尘掩蔽光明。诸宫人等为忧所弊。亦复如是。王闻宫人如是忧苦。心中惊动。天冠璎珞着身服饰。皆弃于地。入到丧边。见诸婇女。哀苦理极。王见是已生大愁恼。而自思惟。即说偈言。</p><p>譬如盛暑日能炙好花萎</p><p>死日消人形面色变青黑</p><p>唇齿尘垢秽眼陷鼻角戾</p><p>歌舞妙容仪矗直如木石</p><p>先者能令我爱着极乐处</p><p>云何卒今日能生我怖畏</p><p>可恶生死患不净极臭秽</p><p>如梦虚不实亦如芭蕉心</p><p>无有坚实相如幻泡焰沫</p><p>暂现如水波智者所厌恶</p><p>不知观察者横生乐着想</p><p>于此不净中横生于身想</p><p>迷闷而守着犹如睡眠者</p><p>如是思惟未久之间。烧夫人尸丧事已竟。第二夫人为藏已过。食好饮食诈自懊恼。言欲断食。现作哀惨。然恐其过彰露发觉。心中愁结。以愁结故。饮食不消。即成大病。王见病已倍增懊恼。即生厌恶。如此皆是生死过患。即说偈言。</p><p>如女能生爱生累极众多</p><p>人中无不尔因爱生于乐</p><p>还复生大恶爱为苦根本</p><p>见爱合会时必知是无常</p><p>我所爱乐者端政与盛年</p><p>一旦死来集以是故当知</p><p>云何有是乐谁有智慧人</p><p>恩爱合会时而当生喜乐</p><p>畏老病死患是故我永离</p><p>作此思惟时即得辟支佛</p><p>即着王者衣服璎珞。飞升虚空。于虚空中说如上偈。变成沙门。飞到雪山中诸辟支佛所。</p><p>转轮圣王最小子悟辟支佛缘第八</p><p>过去<a href=\"/remen/wuliangjie.html\" class=\"keylink\" target=\"_blank\">无量劫</a>时。有一转轮圣王。千子具足。其最小子见父乘金轮宝七宝具足。四兵翼从鼓盖容饰悉皆具备。其最小子即问母言。我当何时得是盖等种种容饰。母即答言。汝至骨朽亦不得是。儿即问言。何以不得。汝有九百九十九大兄。应得绍位。计其次第。都不至汝。儿即思惟。我既不得如是容饰。生必有死形骨腐败。以是种种思惟生死过患。即时觉悟得辟支佛。身升虚空作十八变。母即复请愿莫远去。园苑中住受我供养。时辟支佛受诸母请。即住后园。日日供养经历多时。时辟支佛厌是有身。即便弃舍而入涅槃。诸母恋念。大积香薪以烧其身。收其<a href=\"/remen/sheli.html\" class=\"keylink\" target=\"_blank\">舍利</a>盛着宝瓶。即于后园为起大塔。时转轮王游四城还。到后园中见有大塔。怪而问之。时守园者即白王言。是王最小之子。得辟支佛。于此涅槃。诸母于此为其起塔。时转轮王即召其母。而问之言。我子云何死而起此塔。时其母等具以上事而白于王。王责其母。我儿欲得何不语我。今虽涅槃。以王容饰置于塔上。由是因缘。无量劫中。恒为转轮圣王。食自然福至今不尽。若处生死。应二千五百世为转轮圣王。由<a href=\"/remen/chengfo.html\" class=\"keylink\" target=\"_blank\">成佛</a>故。得二千五百宝盖。阿阇世王上佛五百宝盖。毗舍离律车子上佛五百宝盖。海龙王上佛五百宝盖。阿须罗王亦上佛五百宝盖。天帝释亦上佛五百宝盖。尔时世尊唯不受一盖。何以故。为将来<a href=\"/remen/dizi.html\" class=\"keylink\" target=\"_blank\">弟子</a>若乏衣食供养。以此福力当使人天自然供给。以是因缘当知。贤圣福田深广无量。</p></div>"
}]