[{
    "title": "第一卷 阿毗昙心论",
    "author": "尊者法胜 造",
    "html": "<div class=\"B1_text\"><p>第一卷 阿毗昙心论</p><p>界品第一</p><p>前<a href=\"/remen/dl.html\" class=\"keylink\" target=\"_blank\">顶礼</a>最胜离恼慈哀颜</p><p>亦敬顺教众无著应真僧</p><p>说曰。<a href=\"/remen/faxiang.html\" class=\"keylink\" target=\"_blank\">法相</a>应当知。何故应知法相者。常定知常定相。彼曰。定智有定智相则为决定。以是故<a href=\"/remen/shuofa.html\" class=\"keylink\" target=\"_blank\">说法</a>相应当知。问<a href=\"/remen/shijian.html\" class=\"keylink\" target=\"_blank\">世间</a>亦知法相此极愚。亦知坚相地湿相水热相火动相风。无碍相空非色相识。如是一切不应已知复知。若已知复知此则无穷。无穷者。此事不然。云何说法相应当知。答世间不知法相。若世间知法相。一切世间。亦应决定。而不决定。法相者常定不可说知法相而不决定。若然者不决定亦应决定。但不尔。是以世间不知法相。复次坚相地<a href=\"/remen/wuchang.html\" class=\"keylink\" target=\"_blank\">无常</a>相苦相非我相。若不尔者。坚相应有常相乐相有我相。而不尔。是故坚相即无常相苦相<a href=\"/remen/wuwo.html\" class=\"keylink\" target=\"_blank\">无我</a>相。若世间于地知坚相者。无常相苦相无我相亦应知而不知。是故世间不知地坚相。问前说法相应当知此法云何。答。</p><p>若知诸法相正觉开慧眼</p><p>亦为他显现是今我当说</p><p>问佛知何法。答。</p><p>有常我乐净离诸有漏行</p><p>诸有漏行转相生故离常。不<a href=\"/remen/zizai.html\" class=\"keylink\" target=\"_blank\">自在</a>故离我。坏败故离乐。慧所恶故离净。问若有常我乐净。离诸有漏法者。云何<a href=\"/remen/zhongsheng.html\" class=\"keylink\" target=\"_blank\">众生</a>于中受有常我乐净。答。</p><p>计常而为首妄见有漏中</p><p>众生于有漏法。不知相已。便受有常我乐净。如人夜行有见起贼相彼亦如是。问云何是有漏法。答。</p><p>若生诸<a href=\"/remen/fannao.html\" class=\"keylink\" target=\"_blank\">烦恼</a>是圣说有漏</p><p>若于法生身见等诸烦恼。如使品说是法说有漏。问何故。答。</p><p>所谓烦恼漏慧者之假名</p><p>烦恼者说漏。漏诸入故。心漏连注故。留住<a href=\"/remen/shengsi.html\" class=\"keylink\" target=\"_blank\">生死</a>故。如非人所持故。是故说有漏。问此更有名耶。答。</p><p>是名为受阴亦复烦恼诤</p><p>是法说盛阴</p><p>说劳说诤。问何故。答。</p><p>烦受诤起故是彼应当知</p><p>身见等诸烦恼。劳于众生故说烦恼。恼受身故说受。忿怒心故说诤。从身见等生诸有漏法。是生劳故说劳。生受故说受。生诤故说诤。已说盛阴。阴相今当说。</p><p>若远离烦恼无漏诸有为</p><p>一切杂受阴是阴圣所说</p><p>谓法离身见等诸烦恼。亦<a href=\"/remen/jietuo.html\" class=\"keylink\" target=\"_blank\">解脱</a>诸漏有为从因生故。是一切及前说盛阴。此总说阴。是<a href=\"/remen/wuyin.html\" class=\"keylink\" target=\"_blank\">五阴</a>色痛(应云觉也)想行识。问色阴云何。答。</p><p>十种谓色入亦无教假色</p><p>是分别色阴牟尼之所说</p><p>十种。谓色入者。眼色耳声鼻香舌味身细滑。亦无教假色者。如业品说。此色是色阴。分别色阴时。是<a href=\"/remen/shizun.html\" class=\"keylink\" target=\"_blank\">世尊</a>说。</p><p>所名曰识阴此即是意入</p><p>于十八界中亦复说七种</p><p>谓识阴即是意入。亦界中七种分别。眼识耳鼻舌身<a href=\"/remen/yishi.html\" class=\"keylink\" target=\"_blank\">意识</a>及意。</p><p>余则有三阴无教三无为</p><p>谓是说法入亦复是法界</p><p>余则有三阴者。痛阴想阴行阴。无教三无为者。<a href=\"/remen/xukong.html\" class=\"keylink\" target=\"_blank\">虚空</a>。数缘灭。亦非数缘灭。此总说法入亦复是法界。如是此法说阴界入。但阴一向有为界。及入有为无为。已说阴界入。一一相今当说。</p><p>界中一可见十则说有对</p><p>无记谓八种余则善不善</p><p>界中一可见者。<a href=\"/remen/sejie.html\" class=\"keylink\" target=\"_blank\">色界</a>此可视在此在彼是故可见。当知十七不可见。十则说有对者。十界有对眼色耳声鼻香舌味身细滑。是各各相对各各相障碍。处所若有一则无二是故有对。当知八无对。无记谓八种者。眼耳鼻香舌味身细滑。此非乐报可记。亦非苦报可记故曰无记。余则善不善者。色声意法及六识。善身动是善色。不善身动是不善色。余色无记。如是声口动净心七识界。善不善烦恼相应是不善余无记。法界<a href=\"/remen/shixin.html\" class=\"keylink\" target=\"_blank\">识心</a>相应彼如心说。若不相应如杂品说。</p><p>有漏有十五余二三三有</p><p>欲有中有四十一在二有</p><p>有漏有十五者。五内界五外界五识界漏止住故。余二者。意界意识界法界。此或有漏或无漏。若漏止住是有漏。异则无漏。三三有者。意法识界是三有中可得。欲有色有无色有。欲有中有四者。香味鼻识舌识是一向欲有。中摄非色无色有。离欲揣食故一切香味是性揣食。十一在二有者。欲有色有十一界内五色声细滑及是境界识。此非无色中以离色故。</p><p>有觉有观五三行三余无</p><p>有缘当知七法入少所入</p><p>有觉有观五者。五识界与觉观俱粗故觉观相应。三行三者。意法识界此三行。若欲界及初禅是有觉有观。若中间禅是无觉少观。是上无觉无观。余无者。谓余界非觉。俱亦非观。俱不相应故。有缘当知七者。七界有缘有此缘故故曰有缘。如人有子谓之有子彼亦如是。眼识缘色耳识缘声鼻识缘香舌识缘味身识缘细滑意识缘诸法。法入少所入者。若心心数法。是有缘余则<a href=\"/remen/wuyuan.html\" class=\"keylink\" target=\"_blank\">无缘</a>。</p><p>九不受余二为无为共一</p><p>一向是有为当知十七界</p><p>九不受者。受名谓若色根数。亦不离根是心心数法。所行于中止住故。异则不受。于中九界不受。声心法界非于中心心数法止住。余二者。五内界若现在是受。于中心心数法止住。过去未来不受。非彼心心数法止住。色香味细滑若不离根及现在是受。如心心数法根中止住。彼中亦尔。不离根故余则不受。为无为共一者。一法界有为及无为。于中三种有常故不可有为。余法界无常故有为。有为无为合施设故。是以为无为共一。一向是有为当知十七界者。十七界无常故一切有为。是故一向有为。问如是分别法相已。云何摄法为<a href=\"/remen/zixing.html\" class=\"keylink\" target=\"_blank\">自性</a>为他性。答自性。问何故。答。</p><p>诸法离他性各自住己性</p><p>故说一切法自性定所摄</p><p>诸法离他性者。谓眼离耳。如是一切法不应说若离者。是摄以故非他性所摄。各自住己性者。眼自住眼性。如是一切法应当说。若住者是摄。故说一切法自性之所摄。已施设自性所摄。于中可见法一界一阴一入所摄。如是一切法。复次此义契经品当广说。</p><p>行品第二</p><p>已说诸法自相。<a href=\"/remen/rufa.html\" class=\"keylink\" target=\"_blank\">如法</a>生今当说。问若诸法自性所摄者。亦当以自力故生。答。</p><p>至竟无能生用离等侣故</p><p>一切法不能自生。所以者何。诸行性劣无势力故。如羸病人不能自力起。问若不自力起。当云何起。答。</p><p>一切众缘力诸法乃得生</p><p>如羸病人由他扶起。彼亦如是。如心由伴生。今当说。</p><p>若心有所起是心必有俱</p><p>心数法等聚及不相应行</p><p>心者意。意者识。实同而异名。此心若依若缘若时起。彼心共俱心数法等聚生。问何者心数法等聚。答。</p><p>想欲更乐慧念思及解脱</p><p>作意于境界三摩提与痛</p><p>想者事立时随其像貌受。欲者受缘时欲受。更乐者。心依缘和合不相离。慧者于缘决定审谛。念者于缘忆不忘。思者<a href=\"/remen/gongde.html\" class=\"keylink\" target=\"_blank\">功德</a>恶俱相违于心造作。解脱者于缘中受想时彼必有是。作意者于缘中勇猛发动。定者受缘时心不散。痛者乐不乐俱相违缘受。</p><p>一切心生时是生圣所说</p><p>同共一缘行亦复常相应</p><p>一切心生时是生圣所说者。此十法一切心生时共生。是故说名大地。同共一缘<a href=\"/remen/xingzhe.html\" class=\"keylink\" target=\"_blank\">行者</a>。一切心共俱同一缘行不相离。亦复常相应者。各各共俱及与心俱常相应共行。离增减故故曰相应。已说心数法谓通一切心中。不通今当说。</p><p>诸根及觉观信猗不放逸</p><p>进护众烦恼或时不相应</p><p>诸根者。善根无贪无恚无愚痴。觉者于心粗相续。观者于心细相续。信者成实真净。猗者<a href=\"/remen/shanxin.html\" class=\"keylink\" target=\"_blank\">善心</a>时于身心离恶故快乐。不放逸者。信善时方便不舍。进者作事专著。护者作事。行以不行求以不求。自守无为。众烦恼者。如使品说此法非一切心中可得。或时相应或时不相应。问何故说心数。答意谓之心。彼眷属故说心数。已说诸心数法相。如所生今当说。</p><p>不善心品中心数二十一</p><p>秽污二损减欲界非不善</p><p>不善心品中。心数二十一者。不善名若心生欲界诸烦恼除欲界身见边见。是转成不爱果故谓不善。此心品中当知有二十一心数法。十大地觉观。二烦恼无惭无愧。睡调不信放逸<a href=\"/remen/xiedai.html\" class=\"keylink\" target=\"_blank\">懈怠</a>秽污二损减。欲界非不善者。谓心品是欲界秽污非是不善。如身见边见相应心。此品中当知有十九心数法。除无惭无愧一向不善故。</p><p>善不共二十无记有十二</p><p>悔及于眠心是能以为增</p><p>善不共二十者。不共名谓心独一无明烦恼。生是二十心数。除一烦恼余如前说。善名谓净心能转成爱果。此心共俱当知有二十。十大地觉观信进。猗不放逸善根护惭愧。无记有十二者。不秽污心品中有十二心数法。十大地觉观。悔及于眠心是能以为增者悔名事不成恨为悔是善不善。彼相应心品中增悔余心数法如前说。眠名灭心一向合不自在为眠。是一切五品中生彼尽增益。余心数法如前说。若悔眠不行三品中是增二。余心数法如前说。问此欲界心相续说色界云何。答。</p><p>初禅离不善余知如欲有</p><p>禅中间除觉于上观亦然</p><p>初禅离不善余知如欲有者。初禅无不善彼中有四品。善秽污不共无记是如欲界说。善中二十无记十二秽污十九。已离不善当知亦离无惭无愧。一向不善故不共有十八。禅中间除觉者。中间禅无觉彼一向除觉余如初禅说。于上观亦然者。第二第三第四禅亦复无观。及<a href=\"/remen/wusejie.html\" class=\"keylink\" target=\"_blank\">无色界</a>于中一切除观觉前已除。已说心数法由伴生色今当说。</p><p>极微在四根十种应当知</p><p>身根有九种余八种谓香</p><p>极微在四根十种应当知者。谓极微在眼中是知有十种。地种水火风种。色种香味细滑种。眼根种身根种。耳鼻舌极微亦如是。身根有九种者。谓余身根极微九种彼有一根种余如上说。余八种者。于中余非根色中极微有八种。问此极微何界说。答谓香欲界中有香。色界中离香彼一切除香味种。余种如欲界说问前已说若心生彼中必心数法生。及心不相应行。于中已说心数法。心不相应行云何。答。</p><p>一切有为法生住变异坏</p><p>一切有为法各各有四相生住异坏。世中起故生。已起自事立故住。已住势衰故异。已异灭故坏。此相说心不相应行。问若一切有为法各有四相者是为相。复有相。答是亦有四相。彼相中余四相俱生。生为生住为住异为异坏为坏。问若尔者便无穷。答。</p><p>展转更相为</p><p>此相各各相为。如生生各各相生。如是住住各各相生。异异各各相异。坏坏各各相坏。是以非无穷。后四相各行一法。前四相各行八法。生者生八法。前三后四及彼法余亦如是。已说诸行伴。如由伴生今当说。</p><p>所作共自然普遍相应报</p><p>从是六种因<a href=\"/remen/zhuansheng.html\" class=\"keylink\" target=\"_blank\">转生</a>有为法</p><p>一切因尽在六因中。此因生一切有为行。于中所作因者。生法时不障碍不留住。由此故生不相似法。如由地万物得生。共因者。诸行各各相伴由此故生。如心心数法心不相应行及极微种。自然因者谓彼自已相似如习善生善。习不善生不善。习无记生无记。如物种随类相因。一切遍因者。谓诸烦恼转相续生。如见我审入计着。由此见故于我有常无常审入计着。谤阴相审入计着。于阴相犹豫受有常乐净等生。诸烦恼如是。说诸一切遍如。使品说相应因者。心及心数法。各各力于一缘中。一时行相离则不生。报因者。谓行生于生中转成果。如善爱果不善不爱果由此故生。已说诸因。诸法随因中生今当说。</p><p>若心因报生心数及烦恼</p><p>是从于五因兴起应当知</p><p>若心心数法因报生及诸烦恼。是从五因生。报因生者。从所作因生。彼生时相似不相似物不障碍故住。从共因生伴力故生。彼各各相伴。及心不相应行共伴从自然因生。彼有相似前生无记法从相应因生。俱一时一缘中行从报因生彼善不善。谓此果秽污心心数法除报因无记故。是从一切遍因生由此故生。余四因如前说。</p><p>是彼不相应诸余相应法</p><p>除其初无漏是从四因生</p><p>是彼不相应者。若色从报生。及心不相应行是从四因生。所作因共因报因自然因。秽污色及心不相应行亦从四因生。所作因共因自然因一切遍因。诸余相应法除其初无漏。是从四因生者。余心心数法除其初无漏。亦从四因生。所作因共因自然因相应因。</p><p>谓余不相应因生当知三</p><p>及诸余相应初生无漏法</p><p>谓不相应法前所说于中。余若有自然因除初无漏。是从三因生。所作因自然因共因。初无漏相应亦从三因生。所作因共因相应因。是前无自然。</p><p>于中不相应应从二因生</p><p>若从一因中生者必无有</p><p>于中不相应应从二因生者。初无漏品中。色心不相应行从二因生。所作因共因。已说一切有为。于中若从一因生者必无有。已说诸因。如此因如来定知诸法相。觉力<a href=\"/remen/jiaohua.html\" class=\"keylink\" target=\"_blank\">教化</a>故说。缘今当说。</p><p>次第亦缘缘增上及与因</p><p>法从四缘生明智之所说</p><p>次第缘者。一一心生相续无间。缘缘者。心心数法境界。缘彼故心心数法生。增上缘者。是所作因一切万物。万物生时不作挂碍。但自所作为要。是说增上缘。<a href=\"/remen/yinyuan1.html\" class=\"keylink\" target=\"_blank\">因缘</a>者。共因相应因自然因报因一切遍因。已说诸缘。诸法<a href=\"/remen/suiyuan.html\" class=\"keylink\" target=\"_blank\">随缘</a>生今当说。</p><p>心及诸心数是从四缘生</p><p>二正受从三谓余说于二</p><p>心及诸心数是从四缘生者。心心数法从四缘生。前开导故生是彼次第缘。境界是彼缘缘除其自已。余一切诸法。是彼增上缘。二正受从三者。无想定灭尽定是从三缘生。于中入定心是彼次第缘。于中自地前生功德是彼因缘。及余俱生生住异坏。亦彼因缘彼增上缘如前说。谓余说于二者。离彼余心不相应行。及色从二缘生。因缘及增上缘。问以何故此诸法谓之行。答。</p><p>多法生一法一亦能生多</p><p>缘行所作行如是应当知</p><p>多法生一法一亦能生多者。无有一法能自力生。但一法由多法生。多法亦由一法生。以是故谓缘行所作行如是应当知。</p><p>业品第三</p><p>已说诸行己性及由诸因缘生。今谓此有因能严饰果种。生种生差别可得。今当说。</p><p>业能<a href=\"/remen/zhuangyan.html\" class=\"keylink\" target=\"_blank\">庄严</a>世趣趣在处处</p><p>以是当思业求离世解脱</p><p>业能庄饰世趣趣在处处者。三世于五趣中。种种身差别严饰。是世严饰事唯业。是以当思业求离世解脱。</p><p>身业及口意有有之所造</p><p>从是生诸行严饰种种身</p><p>身业及口意有有之所造者。谓身口意业生生所造作。从是生诸行严饰种种身。此业相今当略说。</p><p>身业教无教当知二俱有</p><p>口业亦如是意业唯无教</p><p>身业教无教当知二俱有者。身业性二种有教性无教性。于中有教者。身动是善不善无记。善从善心生。不善从不善心生。无记从无记心生。无教者。若作业牢固。转异心中此种子生。如善<a href=\"/remen/shoujie.html\" class=\"keylink\" target=\"_blank\">受戒</a>人不善。无记心中。彼犹相随恶业人恶戒相随。口业亦如是者。口业性亦二种。意业唯无教者。意业性一向无教。所以者何。不现故思微相续故。问此五业几善。几不善。几无记。答。</p><p>教当知三种善不善无记</p><p>意无教亦然余不说无记</p><p>教当知三种善不善无记者。身口教说三种善不善无记。于中善身教者。行施持戒等善心作身动。不善身教者。<a href=\"/remen/shasheng.html\" class=\"keylink\" target=\"_blank\">杀生</a>不与取非梵行等。不善心作身动。无记身教者。无记心作身动。如威仪工巧伎术。如是口动善者。如不虚言<a href=\"/remen/154932.html\" class=\"keylink\" target=\"_blank\">饶益</a>相应。应时言等从善心生。口业不善者。如妄言两舌恶口绮语等。从不善心生。口业无记者。从无记心生。口业意无教亦然者。意业无教亦三种善不善无记。善心相应思是善。不善心相应思是不善。无记心相应思是无记。余不说无记者。余有二身无教及口无教。彼二种善不善。无无记。所以者何。无记心羸劣。彼不能生强力业。谓转异心中彼相似相随。是故身无教口无教无无记。问无记业何业性。何处系。答。</p><p>色有无记二隐没不隐没</p><p>隐没系在色余在于二界</p><p>色有无记二隐没不隐没者。身口业是色性以业色性故。二种隐没及不隐没。隐没者。谓烦恼所覆亦从诸烦恼生。异者是不隐没。隐没系在色者。若隐没一向系色界。所以者何。思惟断烦恼能起身口业。此欲界思惟断烦恼一向不善。不以不善烦恼能起无记业。余在于二界者。不隐没无记业。亦系在欲界。亦系在色界。意业如心说是余处分别。故今不说。</p><p>身口业无教当知善不善</p><p>三相禅无漏调御威仪戒</p><p>身口业无教当知善不善者。业若色性于中若无教性是善不善。三相禅无漏调御威仪戒者。无教戒有三相。无漏禅生调御威仪。无漏者。谓戒道共俱行。正语正业正命。禅生者。谓禅俱行离恶。调御威仪戒者。谓欲界戒。</p><p>无教在欲界教依于二有</p><p>当知非心俱谓余心俱说</p><p>谓欲界无教是非心共俱。所以者何。谓受戒戒虽善心不善心无记心随行。而不与善不善无记共。俱教者亦在欲界亦在色界。但非心共俱。所以者何。由身故色界无教。及无漏与心共俱。所以者何。由心故此非余心中随行。已分别诸业。若成就业今当说。</p><p>无漏<a href=\"/remen/jielv.html\" class=\"keylink\" target=\"_blank\">戒律</a>仪见谛所成就</p><p>禅生若得禅持戒生欲界</p><p>无漏戒<a href=\"/remen/lvyi.html\" class=\"keylink\" target=\"_blank\">律仪</a>见谛所成就者。见谛谓无漏见见圣谛。初生无漏见时见于欲界苦谛。是故一切<a href=\"/remen/shengren.html\" class=\"keylink\" target=\"_blank\">圣人</a>成就无漏戒。禅生若得禅者。谓得禅是成就禅戒。持戒生欲界者。若受戒者故成就欲界戒。已略说成就。如过去未来。现在可得。今当说。</p><p>谓住威仪戒无教在于今</p><p>当知恒成就或复尽过去</p><p>谓住威仪戒无教在于今当知恒成就者。若住威仪一切时成就无教戒。彼终不离至命尽所缚。或复尽过去者。或成就过去无教戒。若尽不失。谓初已尽是成就过去。过去者假名为尽。</p><p>若有作于教即时立中世</p><p>当知成过去已尽而不舍</p><p>若有作于教即时立中世。若作身口教。尔时即成就现在教。现在者假名中世。当知成过去已尽而不舍者。若彼教已尽不失。尔时即成就过去。</p><p>谓得禅无教成就灭未至</p><p>中若入正受教亦如前说</p><p>谓得禅无教成就灭未至者。若得禅彼成就过去未来。所以者何。如彼禅成就戒亦复尔。中若入正受者。现在假名中。彼若入定空尔时成就现在无教。所以者何。与定俱故。教亦如前说者。如住威仪戒。若作教尔时成就现在教。若不作教尔时不成就教。若尽不失尔时成就过去。若不尽设尽便失。尔时不成就。住禅戒亦复如是。</p><p>悉成就当知得道若未生</p><p>中间在道心尽不舍前世</p><p>悉成就当知得道若未生者。一切得道成就未来无漏无教。所以者何。如彼无漏心成就戒亦复尔。中间在道心者。已合道若入于定。尔时即成就现在。尽不舍前世者前世是过去彼于此无教。若尽不失如得圣果。及退者成就过去无教。</p><p>若作恶不善立戒成就二</p><p>至彼缠所缠尽已尽当知</p><p>若作恶不善立戒成就二者。如此住威仪戒。或住禅戒或住无漏戒。或作不善浊重缠。尔时于不善中起无教。即成就教及无教。若非浊重缠不起无教。问几时成就。答至彼缠所缠。若缠所缠随可得成就。尽已尽当知者。彼缠若尽教及无教亦随尽。</p><p>处不威仪戒无教成就中</p><p>恶而不爱果亦复过去尽</p><p>处不威仪戒无教成就中恶而不爱果者。若住不威仪戒。尔时成就不善无教。不善名不爱果。亦复过去尽者。灭非不灭。</p><p>有教现于时是说成就中</p><p>亦复尽过去善于上相违</p><p>有教现于时是说成就中亦复尽过去者。教谓如前说。善于上相违者。如住威仪戒说。不善如是住不威仪。说善至彼善心。</p><p>若处中所作即成就中世</p><p>亦复过去尽或二亦复一</p><p>处中者。不威仪亦非不威仪住是居中容。彼如善住说善。或复二有教及无教。或一向教。或善不善。或一。问云何得色界戒云何舍。为根本禅得。为余方便。答非一向根本禅。</p><p>色界中善心得定威仪戒</p><p>是失彼亦失无漏有六心</p><p>色界中善心得定威仪戒者。若得色界善心或离欲或不离欲。彼一切得色界戒。所以者何。一切色界善心中戒常共俱。问云何失。答是失彼亦失。问无漏云何。答无漏有六心无漏戒。无漏六地心共得。问云何失。答是失彼亦失。六地者。未来禅中间禅根本四禅。问此戒几时舍。答。</p><p>调御威仪戒是舍于五时</p><p>禅生及无漏二时觉所说</p><p>调御威仪戒是舍于五时者。威仪戒五时舍。罢道犯戒死时。邪见增法没尽。禅生及无漏二时觉所说者。禅戒二时舍退及上生。无漏戒亦二时舍退及得果。问余业云何舍。答。</p><p>不善戒有二善无色亦然</p><p>秽污说一时若业住于意</p><p>不善戒有二者。不作方便及死时善无色亦然者。善无色业亦二时舍。善根断时及上生。秽污说一时若业在于意者。秽污意业一时舍离欲时。已说诸业性及成就。如此业世尊种种分别。今当说。</p><p>若业与苦果当知是恶行</p><p>意恶行增上贪嗔恚邪见</p><p>若业与苦果当知是恶行者。谓业是不善尽说是恶行。不善者苦果。意恶行增上贪嗔恚邪见者。不善思愿是意恶行。复三种说意恶行。贪嗔恚邪见。</p><p>此相违妙行最胜之所说</p><p>若于中最上是名为十道</p><p>此相违妙行最胜之所说者。此相违一切善业及无贪无恚<a href=\"/remen/zhengjian.html\" class=\"keylink\" target=\"_blank\">正见</a>。若于中最上是名为十道者。若于不善业中。若业最上者是说业道。如杀生不与取邪行妄言两舌恶口绮语贪恚邪见。于中杀生者。众生想舍众生意断他命求方便成业。不与取者。物他所有他想不与辄取。邪行者。妇女他所有犯于道。若自所有时时犯非道。妄言者。异想意欺诳他说。两舌者。憎他故亲相离方便说。恶口者。以嗔于他不爱言。绮语者。不善心无义言。贪者欲界欲恚者忿怒。邪见者谤<a href=\"/remen/yinguo.html\" class=\"keylink\" target=\"_blank\">因果</a>此是业道。余者非业道。谓此行方便求及饮酒等。不正业思愿者是根本业。此以彼十为道。</p><p>若业现法报次受于生报</p><p>后报亦复然余则说不定</p><p>谓业能成现法果时则不定。问如世尊说。三业乐报苦报不苦不乐报。此云何。答。</p><p>若欲界中善及色界三地</p><p>是应有乐报受者定不定</p><p>若欲界中善及色界三地是应有乐报者。欲界善业生报与乐俱。及色界初禅第二第三。亦生报与乐俱。此总说乐报。问此亦是定耶。答受者定不定。若定若不定是四地中。善一切有乐报。</p><p>生不苦不乐谓在于上善</p><p>若受于苦报是说不善业</p><p>生不苦不乐谓在于上善者。第四禅地善业及无色中是不苦不乐报。是生报与不苦不乐俱。于中无乐痛。若受于苦报是说不善业者。不善业是苦报。必与苦痛俱。受报此亦定不定如上。问世尊说四业。黑黑报。白白报。黑白黑白报。不黑不白无报。此云何。答。</p><p>色中有善业是白有白报</p><p>黑白在欲界黑报说不净</p><p>色中有善业是白有白报者。色界善业是白报一向不净故。及离不善故彼一向极妙报。是谓白有白报。黑白在欲中者。欲界善业黑白黑白报。所以者何。是不善所坏羸劣故故说黑白。彼杂受报爱不爱故说黑白报。黑报说不净者。不善谓不净是黑增恶故。鄙贱故是说黑报。</p><p>若思能舍离是尽无有余</p><p>彼在无碍道谓是第四业</p><p>谓道能灭此三业是无碍道。若有思此思是第四业。于中四思思惟道灭。第二业十三有二道。见谛道四。思惟道九。是无漏思不增恶故不黑。不五乐故不白。与无穷相违故无报。问世尊说身口意曲秽浊。此云何。答。</p><p>曲生于谄伪秽从嗔恚生</p><p>欲生谓为浊世尊之所说</p><p>曲生于谄伪者。若业从伪生。是曲欺诳故。秽从嗔恚生者。若业从恚生。是秽一向诤故。欲生谓为浊世尊之所说者。若业从欲生。是浊一向尘垢故。问如世尊说三净身口意。此云何。答。</p><p>净一切妙行满者是身口</p><p>谓无学意满即是无学心</p><p>净一切妙行者。若有妙行是一切净。离烦恼不净故。问满云何。答满者是身口。无学意中身口妙行。是谓满善除一切挂碍故。谓无学意满即是无学心者。若无学意满是无学心。所以者何。无学心者。已逮得文尼相故。已说诸业假名果。今当说。</p><p><a href=\"/remen/shane.html\" class=\"keylink\" target=\"_blank\">善恶</a>不善业是俱有二果</p><p>善或成三果一果谓余说</p><p>善恶不善业是俱有二果者。善业成二果所依果及报果。无漏业亦有二果。所依果及解脱果。不善业亦有二果。所依果及报果。善或成三果者。谓善有漏业能除诸烦恼是三果。所依<a href=\"/remen/guobao.html\" class=\"keylink\" target=\"_blank\">果报</a>果及解脱果。一果谓余说者。谓余无记业是一果所依果。无余。问造色相是身口业。是业何四大造。答。</p><p>自地若有大依于身口业</p><p>无漏随力得是彼谓之果</p><p>自地若有大依于身口业者。若欲界诸业是依于欲界大此所造故。色界业亦如是。问无漏诸业云何。答无漏随力得是彼谓之果者。无漏色若依四大得即依彼地。若住欲界得道。彼身口业欲界四大造。如是一切地谓力除色界欲及无色界。彼若命终生无色中。若未得而得身口业。是身口业即彼地四大造。问如世尊说三障。<a href=\"/remen/yezhang.html\" class=\"keylink\" target=\"_blank\">业障</a>烦恼障报障。是相云何。答。</p><p>无间无救业广能生烦恼</p><p>恶道受恶业障碍亦应知</p><p>此三法障碍者。必不受圣法是故说障碍。问此业何等最大恶。答。</p><p>若业坏僧者是说为极恶</p><p>谓业坏僧是业最恶。是阿鼻大<a href=\"/remen/diyu.html\" class=\"keylink\" target=\"_blank\">地狱</a>住劫。问何者最大妙。答。</p><p>第一有中思当知彼最大</p><p>非想非非想处于有第一。彼地摄思是大妙极。大果彼八万劫寿报。</p></div>"
},{
    "title": "第二卷 阿毗昙心论",
    "author": "尊者法胜 造",
    "html": "<div class=\"B1_text\"><p>第二卷 阿毗昙心论</p><p>使品第四</p><p>已说诸业。诸<a href=\"/remen/fannao.html\" class=\"keylink\" target=\"_blank\">烦恼</a>今当说。</p><p>一切有根本业侣生百苦</p><p>九十八使者文尼当说思</p><p>譬怨不识则害成。若识则得离。诸烦恼亦然。当知如怨家。问云何知。答。</p><p>一切诸使品当知立二种</p><p>见谛所断种亦思惟所断</p><p>若有使者。尽见断及思惟断。谓从见道是见断。从思惟道是思惟断。于中。</p><p>说二十八使是系在见苦</p><p>谓当见苦时断灭尽无余</p><p>见习断当知十九灭亦然</p><p>增三见道断十说思惟止</p><p>是谓九十八使已说。种界今当说。</p><p>第一烦恼种在欲当知十</p><p>二种种有七余八见道断</p><p>在欲界当知四是思惟断</p><p>谓余在二界是亦当分别</p><p>在欲界当知四是思惟断者。此三十六使是欲界系。谓余在二界是亦当分别者。余六十二使。于中三十一<a href=\"/remen/sejie.html\" class=\"keylink\" target=\"_blank\">色界</a>系。三十一<a href=\"/remen/wusejie.html\" class=\"keylink\" target=\"_blank\">无色界</a>系。已说界诸使。今当说。</p><p>受边见邪见及与五我见</p><p>二盗应当知是烦恼说见</p><p>从因相续不识诸法性。于中或有常相。或有断相。断常是二边<a href=\"/remen/shizun.html\" class=\"keylink\" target=\"_blank\">世尊</a>之所说。于中若见受边是谓受边见。诽谤真实义此见是邪见。若有情识类愚于中计我是谓身见。有漏法受第一此见是见盗。非因见因此见是戒盗。此五烦恼是慧性故说见。</p><p>欲犹豫嗔恚慢痴说非见</p><p>是界差别故转行种种名</p><p>欲犹豫嗔恚慢痴说非见者。欲名受念想思。于诸行中乐着犹豫名如前所见。于中或思惟嗔恚名所作相违忿怒。慢名自举。痴名所有不识。此五烦恼说非见。是谓一切诸烦恼。是界差别故转行种种名者。是十烦恼或从苦行。或从习或从灭或从道。于中若从苦<a href=\"/remen/xingzhe.html\" class=\"keylink\" target=\"_blank\">行者</a>。是见苦断如是至道。余思惟断。</p><p>下苦于一切离三见行二</p><p>道除于二见上界不行恚</p><p>下苦于一切者。下苦是欲界苦。于中行一切十烦恼。凡愚于欲界苦不了因见断。不了果见常谤果谤苦邪见。苦受第一见盗。谓法于法非因计因戒盗。自见欲他见恚从见中或从自见举慢。不了无明。离三见行二者。习及灭各七行。身见行于现<a href=\"/remen/wuyin.html\" class=\"keylink\" target=\"_blank\">五阴</a>。习者细微不现。是故于中不行。灭亦如是。受边见者亦行于现。戒盗行于界彼亦非习灭。道除于二见者。身见边见不行于道有漏境界。故戒盗者行于道。似道故终竟不解至不见正道。上界不行恚者。如欲界分别。色无色界亦尔。除其恚彼中无恚意止柔软故。诸见及疑非思惟所断。余欲界四思惟所断。色界三无色界二。问云何彼缘境界。答。</p><p>普遍在苦因疑见及无明</p><p>是一切种使乐在一地中</p><p>见苦断种及见习断。疑见及无明此烦恼是普遍。一切五种行于自地。所以者何。一切有漏法是苦习性。问何故行于自地非他地。答非境界故不行于上。离欲故不行于下。是谓欲界十一一切遍烦恼。色无色界亦尔。余不一切遍自种境界故。</p><p>初烦恼五种四说为第二</p><p>境界于上界未离慧所说</p><p>欲界见苦断邪见。谤色无色界苦见盗。受第一戒盗受<a href=\"/remen/jietuo.html\" class=\"keylink\" target=\"_blank\">解脱</a>方便疑惑无明不了。见习断邪见谤色无色界因见盗。于因受第一疑惑无明不了。如是色无色界一切地。乃至无所有处。</p><p>邪疑是俱生及不共无明</p><p>息止道二断当知无漏缘</p><p>见灭断邪见谤于灭。是缘灭故无漏缘。如是疑惑于灭。及彼相应无明无漏缘。如是见灭断不共无明。谓不欲于<a href=\"/remen/niepan.html\" class=\"keylink\" target=\"_blank\">涅槃</a>。彼亦无漏缘。见道断亦复如是。是十八使无漏缘。问云何有漏种诸使所缚。答。</p><p>若种在欲界一切诸遍使</p><p>缘缚于己地在上界亦然</p><p>诸一切遍使。是于自地中缘使一切种。</p><p>其余诸结使当知自种缘</p><p>所使于自界及是相应品</p><p>其余诸结使当知自种缘所使于自界者。一切不遍使自于种中。缘诸法即彼所使。及是相应品者。一切遍及不一切遍是一切自品中相应所使。</p><p>若无漏所行及他地缘恼</p><p>是相应所使境界解脱故</p><p>若无漏所行及他地缘恼是相应所使者。若使无漏缘及上地缘。是自品相应所使非缘使。所以者何。境界解脱故。此使不缘于境界。无漏诸法解脱一切烦恼。上地诸法解脱下地烦恼。问此使当言不善为无记。答。</p><p>己身见边见此相应无明</p><p>是欲中无记色无色一切</p><p>己身见边见此相应无明是欲中无记者。欲界身见边见及相应无明是无记。所以者何。己身见数数行。若当不善者欲界<a href=\"/remen/zhongsheng.html\" class=\"keylink\" target=\"_blank\">众生</a>。应无有乐多作不善故。复次若不善者相违于福。此中计我人行福令我得乐。不善者相违于善。是以身见非不善。断见是<a href=\"/remen/wuchang.html\" class=\"keylink\" target=\"_blank\">无常</a>见厌于<a href=\"/remen/shengsi.html\" class=\"keylink\" target=\"_blank\">生死</a>是亦非不善。是故非不善有常见亦不违善。如身见是故非不善。余欲界烦恼一向不善。色无色一切者。色界无色界诸使尽无记。所以者何。正受所坏故。不善者受苦痛报彼中无苦痛。问一切诸烦恼尽缚自所有境界为不。答。</p><p>贪欲嗔恚慢知或过去缚</p><p>未来受一切余二世尽受</p><p>贪欲嗔恚慢知或过去缚者。谓过去爱恚慢。是不必于前一切自境界起爱者。不能于前一切法中起。非以不见生故。未来受一切者。谓未来爱恚慢缚一切有漏法。所以者何。缘一切有漏故。余二世尽受者。见疑及无明总缘一切法。是故缚过去未来诸有漏法。现在使不定故不说。若有者受自相彼应说如过去。已说诸使境界。次第今当说。</p><p>次第是<a href=\"/remen/zhuansheng.html\" class=\"keylink\" target=\"_blank\">转生</a>自地于自地</p><p>上地亦生下此事当分别</p><p>次第是转生自地于自地者。一切诸烦恼于自地烦恼次第缘。可得一一次第生一切。上地亦生下此事当分别者。梵天上命终次第生欲界一切。若彼中秽污心命终。此中一向秽污心相续。如是一切地。</p><p>已说诸使自相。如此烦恼世尊<a href=\"/remen/jiaohua.html\" class=\"keylink\" target=\"_blank\">教化</a>故多种说今当分别。问世尊说七使。欲爱恚有爱慢见疑及无明。此云何。答。</p><p>欲界五种欲此说欲爱使</p><p>色无色如上有爱当分别</p><p>欲界五种欲此说欲爱使者。见苦习灭道思惟断。色无色如上有爱当分别者。色界爱五种无色界亦尔。</p><p>恚即是恚使五种如前说</p><p>憍慢及无明十五在<a href=\"/remen/sanjie.html\" class=\"keylink\" target=\"_blank\">三界</a></p><p>恚即是恚使五种如前说者。嗔恚亦如是五种。憍慢及无明十五在三界者。慢欲界五种。色界五种。无色界五种。无明亦尔。</p><p>见使三十六说普在三界</p><p>疑使有十二此七有异名</p><p>见使三十六说普在三界者。欲界十二见五见苦断。二见习断二见灭断。三见道断。色无色界亦尔。疑使有十二者。欲界有四见苦习灭道断。色无色界亦尔此七有异名者。此烦恼说扼受流漏。问何以等故答。</p><p>扼缚及受流漏一切无穷</p><p>诸扼及受流烦恼是说漏</p><p>系一切众生故说扼。受生具故说受。流下一切众生故说流。漏一切无穷故说漏。已说种种相。相应根今当说。</p><p>诸使在三界尽护根相应</p><p>随地诸根使相应于色身</p><p>诸使在三界尽护根相应者。一切九十八使尽护根相应。诸烦恼后时依于无求而止。随地诸根使相应于色有者。梵天及光曜有喜根。彼地诸使喜根相应及护根。遍净有乐根彼地诸使。乐根相应及护根。</p><p>邪见及无明欲界中乐苦</p><p>嗔恚疑唯苦谓余一向乐</p><p>邪见及无明欲界中乐苦者。欲界邪见无明乐根相应及苦邪见者作恶业为喜净业为忧。彼相应无明亦尔。嗔恚疑唯苦者。疑忧戚为本不决定故。不喜嗔恚亦尔谓余一向乐者。欲界余使一向乐相应非苦。彼<a href=\"/remen/huanxi.html\" class=\"keylink\" target=\"_blank\">欢喜</a>为本。</p><p>二勋坚着身见断唯应意</p><p>欲界诸烦恼此根是相应</p><p>二勋坚着。名诸烦恼思惟断。彼身痛相应心痛。于中身痛者乐根及苦根。心痛者喜根及忧根俱有。护根一切身痛思惟断意俱有。见断唯应意者。见谛断结唯意相应。欲界诸烦恼此根是相应者。是谓欲界诸烦恼。已分别相应根。上烦恼今当说。</p><p>无惭亦无愧睡悔及与悭</p><p>嫉掉眠烦盛故设上烦恼</p><p>此八事说上烦恼诸使是烦恼。于中此上从中起此。是使垢依于使。问何者使垢。答。</p><p>一切烦恼俱说睡及与掉</p><p>无惭不善俱无愧亦复然</p><p>一切烦恼俱说睡及与掉者。掉名于心不止息。是一切烦恼相应。烦恼是不止息眠虽名沈意。彼亦一切烦恼相应。以沉心使生烦恼。无惭不善俱无愧亦复然者。无惭名行恶时不惭他。无愧名自恶不厌不着。此二上烦恼。一向不善相应非无记。</p><p>谓苦在于意悔思惟所断</p><p>眠唯在欲意余各自建立</p><p>谓苦在于意悔思惟所断者。悔名作善作恶事不成而悔。不可说是喜故一向苦相应。是意忧根相应从恶行生故。说思惟断苦相应故当知是欲界。眠唯在欲意者。眠意闭故眠是一向欲界在意地。彼于欲界一切烦恼相应。一切诸烦恼行于眠时。余各自建立者。谓余二上烦恼嫉及悭。嫉名见他乐生热。悭名守护惜着。彼俱自建立非余烦恼相应。问诸烦恼几识相应。答。</p><p>欲嗔恚无明当知依六识</p><p>谓欲思惟断色中随所得</p><p>欲嗔恚无明当知依六识。谓欲思惟断者。欲界思惟所断。爱恚无明六识相应。色中随所得者。爱无明色界随所可得。梵天上四识彼中。此二烦恼四识相应。余烦恼在<a href=\"/remen/yishi.html\" class=\"keylink\" target=\"_blank\">意识</a>中。已说诸烦恼。如所断今当说。</p><p>一时断烦恼而于中解脱</p><p>无量时所得正智之所说</p><p>一时断烦恼而于中解脱者。此烦恼无碍道一时断。非已断复断。无量时所得正智之所说者。此得尽数数如欲界见断。五时得尽证自分。及四<a href=\"/remen/shamen.html\" class=\"keylink\" target=\"_blank\">沙门</a>果如是。一切如贤圣品说。</p><p>欲界中解脱圣说四断智</p><p>离色无色界当知五断智</p><p>永尽无余谓之断智。于中若欲界见苦习所断。若尽得无余解脱是一断智。见灭断二。见道断三。思惟断四。色无色界见苦习断一断智。见灭断二。见道断三。色界思惟断四。无色界思惟断五。问以何等故于断分断智。答智果故说断智。如瞿昙性中生亦名瞿昙。此亦复尔。问此诸使为心相应。为不相应。答相应。所以者何。</p><p>心为使烦恼障碍清净违</p><p>诸妙善可得当知相应使</p><p>心为使烦恼者。若使心不相应不以烦心。若烦心者是故相应。障碍名若使心不相应。不障碍诸善法。若障碍者善法不生。不障碍使生是故相应。净相违诸妙善可得者。若使不相应不与善相违。若不与善相违者<a href=\"/remen/shanxin.html\" class=\"keylink\" target=\"_blank\">善心</a>亦应生。若不相应是烦恼性亦不应作患。若相违常相随不生善。不相随则生善。因此事故是相应使。</p><p>贤圣品第五</p><p>已说使品。贤圣品今当说。</p><p>如此圣断劳众恐怖之本</p><p>等方便正智今当说善听</p><p>不亭心者无能起<a href=\"/remen/zhengjian.html\" class=\"keylink\" target=\"_blank\">正见</a>是以。</p><p>始自身处所系缚心令定</p><p>亦欲缚识足及尽烦恼怨</p><p>是方便于身真实相常定</p><p>诸痛及此心法亦如是观</p><p>此身不净相无常相苦相<a href=\"/remen/wuwo.html\" class=\"keylink\" target=\"_blank\">无我</a>相。是相定真实彼自身一处系心离心乱。始真实观身相。次观痛后观心。彼伴彼依及彼相应余心数法。观亦诸心不相应行。如其性如其相所有如是。彼身痛心法意正次第生。</p><p>入法中总观同观诸<a href=\"/remen/faxiang.html\" class=\"keylink\" target=\"_blank\">法相</a></p><p>此四是无常空无我非乐</p><p>入法中总观同观诸法相者。入法意止中彼圣总观诸行相。观诸行相已增长养止。生无垢智眼。一切身痛心法总观。问云何。答。</p><p>此四是无常空无我非乐</p><p>此身痛心法展转相生。故无常不<a href=\"/remen/zizai.html\" class=\"keylink\" target=\"_blank\">自在</a>。故空非主故无我。恶灾患故苦。</p><p>从是名暖法即是意中生</p><p>行是十六行正观四<a href=\"/remen/zhendi.html\" class=\"keylink\" target=\"_blank\">真谛</a></p><p>从是名暖法即是意中生者。彼如是观生善暖。于中当生无漏智火能烧一切行薪。问彼何行何境界。答行是十六行正观四真谛。彼行是十六行境界。四真谛四行观苦谛。此苦性劣从<a href=\"/remen/yinyuan1.html\" class=\"keylink\" target=\"_blank\">因缘</a>生故无常。无常力所坏故苦。内离人故空。不自在故无我。四行观习此习成相似果故因。行相续习。一切生死无穷可得故有。不相似事相续故缘。四行观灭此灭覆一切患尽故灭。除一切烦恼火故止。胜一切法故妙。舍生死故离。四行观道此道至非品故道。非颠倒故如。一切圣所履故迹。生死患转出故乘。是谓彼行十六行境界。四真谛善根谓之暖法。</p><p>彼起已成立生顶及于忍</p><p>得世第一法依倚于一相</p><p>彼起已成立生顶及于忍者。若已成暖法于中复于欲界生善根如顶。亦十六行观四真谛。胜暖法故说顶。已增上顶生善根名为忍。亦十六行观四真谛堪任故说忍。若忍已成立。得世第一法依倚于一相。一切世俗<a href=\"/remen/gongde.html\" class=\"keylink\" target=\"_blank\">功德</a>中。最胜生善根名<a href=\"/remen/shijian.html\" class=\"keylink\" target=\"_blank\">世间</a>第一法。开涅槃门故。于凡夫意中最胜故。说第一法。问以何等故说依倚于一相。答于凡夫意中。更无有比二功德。若有者彼亦应开涅槃门而不开。是故说依倚于一相。问彼几行何缘何地所摄。答。</p><p>彼行苦四行说摄依六地</p><p>彼行苦者。彼即缘苦谛非余四行者。谓行苦谛境界无常为首。所以者何。如初无漏心缘彼亦复尔。说摄依六地者。彼法摄于六地。未来禅中间禅根本四禅。非欲界不定界故。非无色界无见道故。问余善根何地所摄。答。</p><p>忍亦摄六地余则依于七</p><p>忍亦摄六地者。谛顺忍六地所摄如世间第一法。余则依于七者。暖及顶七地所摄。此六及欲界未除欲。欲界已除欲色界。</p><p>世第一法次必兴起法忍</p><p>忍次生于智俱观于下苦</p><p>世第一法次必兴起法忍者。世间第一法次第。生无漏法忍名苦法忍。彼未曾观今观时堪任故曰忍。是谓初无漏无碍道。忍次生于智者。彼次第生苦法智。同境界受真实性解脱道。问彼忍及智何缘。答俱观于下苦。下苦者欲界苦彼同缘。</p><p>上苦亦如是因灭道亦然</p><p>是正观诸法说十六净心</p><p>上苦亦如是者。上苦是色无色界苦。彼亦如是生忍无碍道智解脱道。苦未知忍及苦未知智。因者是习谛彼亦如是生四道。如苦习法忍。习法智习未知忍。习未知智。灭者灭亦如是生四道。灭法忍灭法智灭未知忍灭未知智。道亦然者。道亦如是生四道。道法忍。道法智道未知忍道未知智。是正观诸法说十六净心者。是见法。见法者。谓之正观是见异名。</p><p>从法行利根此在十五意</p><p>从信行当知钝见亦在中</p><p>从法行利根此在十五意者。彼十五心顶若利根是说从法行。从信行当知钝见亦在中者。即彼十五心顶若钝根是说从信行。</p><p>未离欲界欲趣向于始果</p><p>舍六趣至二三向九无漏</p><p>未离欲界欲趣向于始果者。彼从信行及从法行趣沙门果时。若未离欲俱趣须陀洹果。舍六趣至二者。欲界烦恼九种。微微微中微上。上中微中。中中上上微上中上上。彼若凡夫时已离六种。彼于后若趣证。是俱趣第二果。三向九无漏者。若已离九种是俱趣阿那含果。</p><p>若至十六心是名住于果</p><p>信解脱濡见见到说利见</p><p>若至十六心是名住于果者。十六心名道未知智心相应。彼生已说住于果。未曾离欲界欲俱须陀洹。已曾离六品俱斯陀含。尽离九品俱阿那含。信解脱濡见见到说利见者。若彼趣时从信行钝根是信解脱。若彼从法行利根是见到。</p><p>未尽思惟断极生生死七</p><p>家家有三尽俱在道迹果</p><p>未尽思惟断极生生死七者。彼信解脱及见到未离欲界思惟所断烦恼。是生生死七。彼有天上七生及人中。故说极生生死七。家家有三尽者。若三种尽上微上中上上是说家家。彼天上及人中。或生二家或生三家。后般涅槃故说家家。俱在道迹果者。极七有及家家当言俱住须陀洹。</p><p>六尽一往来离八谓一种</p><p>九灭尽不还已出欲污泥</p><p>六尽一往来者。若有六种尽上三中三是斯陀含。彼余一生天上一生。人中一往来已般涅槃。故说斯陀含。离八谓一种者。若八品尽是一种。彼余唯一生无余故说一种。九灭尽不还者。若一切九品尽是阿那含。彼不复来欲界故说阿那含。所以者何。已出欲污泥。</p><p>如是九烦恼若在上八地</p><p>彼双道所灭世尊之所说</p><p>如是九烦恼若在上八地者。如欲界九种烦恼暖暖至上。上上界亦如是。八地中梵世。光曜。遍净。果实无量空处。无量识处。无所有处。非想非非想处。彼双道所灭世尊之所说者。此一切烦恼欲界。及色无色界双道所灭。以无碍道灭。解脱道得证。问此道为世俗。为无漏。答。</p><p>有垢无垢道俱能离八地</p><p>住中说身证谓获灭尽定</p><p>欲界地一。色界地四。无色界地三亦世俗道灭亦无漏。凡夫从世俗道尚得远离。况复圣住中说身证。谓获灭尽定者。住于八地无欲中。谓学得灭尽定是身证。所以者何。法似涅槃身所触故说身证。</p><p>金刚喻定次必逮得尽智</p><p>生意我生尽离于一切漏</p><p>金刚喻定次必逮得尽智者。金刚喻定名非想非非想处。离欲时第九无碍道最后学心。于中一切诸烦恼永尽无余。一切圣行毕竟故。说金刚喻三摩提。此次第生尽智最初无学智。生意我生尽离于一切漏者。彼生定意我一切生尽。彼于尔时无著。解脱于一切漏。问无著几种。答。</p><p>无著有六种是从信生五</p><p>逮得于二智当知时解脱</p><p>无著有六种者。世尊说六无著。退法念法<a href=\"/remen/hufa.html\" class=\"keylink\" target=\"_blank\">护法</a>等住。必升进不动法。于中若濡智及濡进。是得退具便退故说退法。暖智及暖进数数恶身。恶身已念坏故说念法。暖智而广进。进力常自护心故说护法。中智及等进是不增不损等。住于中道故说等住。少利而广进彼必得不动。故说必升进利智。及广进是始得不动故说不动。是从信生五逮得于二智者。于中五曾从信行彼有二智。尽智及无学等见。当知时解脱者。彼当知时解脱是求时。不能一切时随所欲学善。</p><p>不动法利根是不时解脱</p><p>获得于三智成就等解脱</p><p>不动法利根是不时解脱者。谓一向利根是不动法。彼不时解脱能一切时。随所欲学善不求时。获得于三智者。彼有三智尽智无生智无学等见。成就等解脱者。谓此五无著时解脱。是成就等意解脱。谓不动法是成就不动解脱。</p><p>慧解脱当知不得灭尽定</p><p>唯有俱解脱成就灭尽定</p><p>慧解脱当知不得灭尽定者。此六无著若不成就灭尽定。是说慧解脱是慧力解脱非<a href=\"/remen/dingli.html\" class=\"keylink\" target=\"_blank\">定力</a>。唯有俱解脱成就灭尽定者。此六无著若得灭尽定是说俱解脱。彼俱力解脱慧力及定力。已说贤圣。人法今当说。</p><p>从信行诸法及从法行法</p><p>圣道见谛道是尽同一相</p><p>从信行法从法行法是说见道。</p><p>于中诸根法是名未知根</p><p>谓余有学法佛说已知根</p><p>于中诸根法是名未知根者。于见道法中谓根根数如心。及痛信首五根是未知根。谓余有学法佛说已知根者。离见道学法诸余学法中。即彼根说已知根。</p><p>当知无知根在于无学中</p><p>已得果便舍前道应当说</p><p>当知无知根在于无学中者。无学法中即彼根说无知根。已得果便舍前道应当说者。此无漏法升进得果时。舍无碍道所摄及解脱道。</p><p>已尽为解脱得摄于一果</p><p>不秽污第九灭尽应当说</p><p>已尽为解脱得摄于一果者。无碍道至解脱道。于其中间得烦恼尽。但得果时一切烦恼。尽得一解脱果。不秽污第九灭尽应当说者。说诸烦恼九种道所灭。但不秽污第九无碍道一时断不渐渐。</p><p>若有相似名彼能获不动</p><p>无著及信脱彼同性增道</p><p>若有相似名彼能获不动者。谓无著不能一切得不动。性必升进得彼是相似名。无著及信脱彼同性增道者。谓信解脱一向性必升进。是增益诸根逮得见到非余。问云何知渐渐见谛。答。</p><p>建立功德恶次第见真谛</p><p>非以见功德时见恶。亦不以见恶时见功德。亦非初总观彼恶。亦非一时一切厌。亦非总功德诸功德亦非一时合。是以建立功德恶次第见真谛。问云何知有为无为果。答以无碍道力得有为无为果。无碍道力得有为果及无为果。是故以无碍道力。得有为无为果。</p></div>"
},{
    "title": "第三卷 阿毗昙心论",
    "author": "尊者法胜 造",
    "html": "<div class=\"B1_text\"><p>第三卷 阿毗昙心论</p><p>智品第六</p><p><a href=\"/remen/zhihui.html\" class=\"keylink\" target=\"_blank\">智慧</a>性能了明观一切有</p><p>有无有<a href=\"/remen/niepan.html\" class=\"keylink\" target=\"_blank\">涅槃</a>是相今当说</p><p>谓智贤圣品已略说有无。有境界今当说。</p><p>三智佛所说最上第一意</p><p>法智未知智及世俗等智</p><p>此三智摄一切智。于中法智名谓境界。于欲界苦习灭道无漏智境界。是初受<a href=\"/remen/faxiang.html\" class=\"keylink\" target=\"_blank\">法相</a>故曰法智。从法智根现见已。非根现亦见未知智。未知智名谓境界。色<a href=\"/remen/wusejie.html\" class=\"keylink\" target=\"_blank\">无色界</a>苦习灭道无漏智境界。是后受法相故曰未知智。等智名谓有漏智。是多取等谛智男女长短为首。</p><p>苦习息止道二智如可得</p><p>此名与四智<a href=\"/remen/jietuo.html\" class=\"keylink\" target=\"_blank\">解脱</a>师所说</p><p>此二智法智未知智。若行于谛如是相似名所说。苦谛境界说苦智。习谛境界说习智。灭谛境界说灭智。道谛境界说道智。解脱师所说。</p><p>若智观他心是从三中说</p><p>尽无生智二境界在四门</p><p>若智观他心是从三中说者。他心智谓有漏境界。是等智境界。欲界道是法智境界。<a href=\"/remen/sejie.html\" class=\"keylink\" target=\"_blank\">色界</a>道是未知智。尽无生智二者。无学二智尽智无生智。于中所作已竟受无学智是尽智。不复更作受无学智。是无生智是亦法智未知智。问尽智无生智何谛境界。答境界在四门。此二智<a href=\"/remen/sidi.html\" class=\"keylink\" target=\"_blank\">四谛</a>境界苦习灭道。已说十智。行今当说。</p><p>二智十六行法智未知智</p><p>如是行或非是说为等智</p><p>二智十六行法智未知智者。法智性是十六行四行受。苦四行习四行灭四行道未知智。色无色界亦尔。如是行或非是说为等智者。暖顶忍第一法中摄等智行。无漏行二谛所摄。十六行第一法摄四行闻思。及余思惟等智十六行。离此余等智非十六行。谓施戒慈如是比。</p><p>四智有四行决定行所说</p><p>正观他心智此或是或非</p><p>四智有四行决定行所说者。苦智四行如上说。习灭道智亦如是。正观他心智此或是或非者。无漏他心智四行如道智有漏非。</p><p>尽智无生智离空<a href=\"/remen/wuwo.html\" class=\"keylink\" target=\"_blank\">无我</a>行</p><p>说有十四行受相为最胜</p><p>尽智无生智离空无我行说有十四<a href=\"/remen/xingzhe.html\" class=\"keylink\" target=\"_blank\">行者</a>。尽智无生智十四行除空无我行。所以者何。彼行等谛我已作不复更作。空无我者不以此行。受相为最胜者。非一切无漏智在十六行。十六行者是总行。更有无漏智受十六相。如身意止是自相智。不在十六行前受十六行。此自相行于诸无漏智前受故胜。已说十六行。如此智所得今当说。</p><p>第一无漏心或有成就一</p><p>二或成就三于上增益一</p><p>第一无漏心或有成就一者。第一无漏心苦法忍相应。未离欲成就一等智。已离欲成就他心智。二或成就三者。第二无漏心苦法智相应。未离欲成就三法智苦智等智。已离欲成就他心智。于上增益一者。于上四时增说一。四时得苦未知智。得未知智习法智。得习智灭法智。得灭智道法智。得道智。忍中不得智。问此智何地所摄。答。</p><p>九智圣所说依倚于上地</p><p>禅中有十智无色地中八</p><p>九智圣所说依倚于上地者。未来禅中间禅。无他心智根本禅摄故。禅中有十智者。根本四禅中有十智无色地中八者。无色中有八智除法智他心智。法智者境界。于欲界不以无色境界。于欲界他心智行。乘色无色中无色。已说地。修今当说。修有二种得<a href=\"/remen/xiuxing.html\" class=\"keylink\" target=\"_blank\">修行</a>修。得修者。谓<a href=\"/remen/gongde.html\" class=\"keylink\" target=\"_blank\">功德</a>未曾得而得。得已诸余功德彼所倚。亦得得已后时不求而生。行修者。谓曾得功德今现在前行。问此诸智云何修。答。</p><p>若以得为修智者诸圣见</p><p>彼即当来修诸忍亦如是</p><p>若已得为修智者诸圣见彼即当来修者。见谛道中谓智现在前修。即彼当来修法智乃至道智。诸忍亦如是者。忍亦如是苦法忍现在前修。即苦法忍当来修。非智非余忍如是一切。</p><p>是于三心中得修于等智</p><p>或修七或六最后心所说</p><p>是于三心中得修于等智者。即见谛道中。三心须当来修等智。苦未知智。习未知智。灭未知智。行此三谛时得修等智。所以者何。此三谛习已观非道谛。谓地见道即彼地等智及欲界。或修七或六最后心所说者。道未知智离欲修七智。谓阿那含果所摄。未离欲修六智除他心智。彼中非想非非想道得<a href=\"/remen/shamen.html\" class=\"keylink\" target=\"_blank\">沙门</a>果。是以不修等智。</p><p>十七无漏心于上思惟道</p><p>当知修于七六修增益根</p><p>十七无漏心于上思惟道当知修于七者。须陀洹果上思惟道。十七心须修七智。此道未来禅所摄是以无他心智。尽智无生智是无学。以故无余七智必修。所以者何。彼意此功德常不空。若不修者曾得已舍复未更得。于其中间应空而不空是以必修。六种增益根者。增益根名谓信解脱。增益诸根逮得见到。彼有九无碍道九解脱道。是一切无碍道一切解脱道修六智。此说未离欲是以无他心智。尔时学道不学断<a href=\"/remen/fannao.html\" class=\"keylink\" target=\"_blank\">烦恼</a>。彼未曾得修功德非已曾得。是以不修等智。</p><p>得不还果时远离于七地</p><p>思学诸通道解脱修习八</p><p>得不还果时者。若得不还果修八智彼中要得根本禅是以修他心智余智如前。远离于七地者。四禅三无色离欲时。一切九解脱道修八智。于中一切修下地禅。思学诸通道解脱修习八者。三通如意足天眼天耳。一切九解脱道修八智。所以者何。摄根本禅故。</p><p>此无碍道中及灭第一有</p><p>彼八解脱道说者修习七</p><p>七地离欲时一切无碍道中。修七智除他心智。所以者何。此无碍道修灭结。智他心智非灭结。以故不修非想非非想处第一有。彼离欲时八解脱道中修七智除等智。所以者何。等智于非想非非想处转。还以非离故。</p><p>离于第一有六修无碍道</p><p>乘上应当知修习于下地</p><p>离于第一有六修无碍道者。第一离欲时九无碍道中。修六智除他心智及等智。乘上应当知修习于下地者。此修一切地当知修自地诸智。及下地所摄。谓依初禅离欲彼修二地功德。自地所摄及未来禅。如是至无所有处。</p><p>漏无漏一切诸地修功德</p><p>初无学心中此未知智意</p><p>漏无漏一切诸地修功德初无学心中者。得无著果时九地及自地。亦一切诸地于中修。所以者何。非想非非想处地烦恼相违。一切地有烦恼意不明净。无烦恼意明净。是以离彼修一切。问此无学初心何智相应。答此未知智意。是初无学心未知智相应。彼作是念我生已灭。是非想非非想处生缘。所以者何。最后尽故是以苦未知智相应。问又<a href=\"/remen/shizun.html\" class=\"keylink\" target=\"_blank\">世尊</a>言见智慧此三为一种为种种。答此是慧之差别慧性所有。但以事故世尊或说见或说智。问此义云何。答。</p><p>谓决定能知诸忍非智性</p><p>尽智则非见无生智亦然</p><p>谓决定能知诸忍非智性者。修行八忍能求故见能视故慧。但非智不决定故。所以者何。用始缘故。尽智则非见无生智亦然者。尽智无生智视故慧决定故智。但非见不求故无所为故。余无漏慧种三性所有见智及慧。</p><p>善俗有漏智在意及诸见</p><p>当知此则见说一切是慧</p><p>善俗有漏智在意及诸见当知此则见者。<a href=\"/remen/yishi.html\" class=\"keylink\" target=\"_blank\">意识</a>地中善有漏慧。三性见智及慧。五见烦恼性此见所有观察故。亦不离智及慧。余有漏慧种非见性所有。所以者何。无记意识相应慧种。非见性所有不观察故。秽污慧种亦非见性。所有烦恼所坏故。五识相应慧种亦非见性。所有不观察故亦不离智性。说一切是慧者。谓前所说离如忍中。离智尽智无生智离见。除善意识地及五见已余有漏慧离见慧不如是。所以者何。一切智种一切见种即是慧种故。问一一智几智缘。答。</p><p>法智未知智晓了于九智</p><p>因智及果智是二智境界</p><p>法智未知智晓了于九智者。法智观九智缘九智除未知智。所以者何。未知智者非欲界果非欲界因非欲界灭非欲界道。未知智亦如是九智缘除法智。因智及果智是二智境界者。习智是因智。彼有漏他心智及等智缘同习故。余非缘无漏故。苦智亦如是此即果智。</p><p>道智是九智解脱智<a href=\"/remen/wuyuan.html\" class=\"keylink\" target=\"_blank\">无缘</a></p><p>余一切境界决定智所说</p><p>道智是九智者道智境界九智不缘等智有漏故。余尽缘同道谛故。解脱智无缘者。解脱智是灭智。非缘智缘无为故。余一切境界决定智所说者余有四智缘一切十智。等智缘十智境界一切法故。他心智亦缘十智。具他心境界故。尽智无生智亦缘十智。一切有为境界故。问又世尊言。未知智如离非想非非想处得无著果。未知智是彼道。非以此可知未知智。是彼道非余耶。答亦有法智是色无色界道。问何者。答。</p><p>若息止及道法智之所行</p><p>是灭于<a href=\"/remen/sanjie.html\" class=\"keylink\" target=\"_blank\">三界</a>非欲未知智</p><p>若息止及道法智之所行是灭于三界者。谓灭法智及道法智。在思惟道是灭于三界结。或有法智离色无色界欲。谓此重见恶是于欲界思惟灭及道。离色无色界欲非苦智非习智。所以者何。不同苦习同于灭道故。问颇有未知智灭欲界不。答非欲未知智。无有未知智能灭于欲界。所以者何。无彼重见恶而悲此。问<a href=\"/remen/shentong.html\" class=\"keylink\" target=\"_blank\">神通</a>智性所有彼。亦应当说一一几智。答。</p><p>如意足等智天眼耳亦然</p><p>六于<a href=\"/remen/suming.html\" class=\"keylink\" target=\"_blank\">宿命</a>中五说他心智</p><p>如意足等智天眼耳亦然者。如意足说等智天眼天耳亦如是。无漏智不以此行。六于宿命中者。宿命通有六智。法智忆法智分未知智忆未知智分等智忆俗。苦智忆过去苦习智。忆过去习道智忆过去道。五说他心智者。他心智通有五智。法智知他心中法智及彼相应心心数法未知智亦如是。等智知他俗心心数法。道智知他无漏心心数法他心智五。</p><p>九智漏尽通<a href=\"/remen/shengren.html\" class=\"keylink\" target=\"_blank\">圣人</a>之所说</p><p>八境界于身法十九智二</p><p>九智漏尽通圣人之所说者。漏尽通无漏九智。一切漏相违故。问又世尊言。身身观意<a href=\"/remen/zhiguan.html\" class=\"keylink\" target=\"_blank\">止观</a>者。是慧此意止何智所有。答八境界于身八智观身色假名为身。是八智所知除他心智及灭智。若智缘色者是身意止。此二智不缘色。法十者。法意止有十智离色痛心余法。谓法是境界有十智自相界。及一切总如是法意止。九智二者。痛及心九智除灭智。谓智缘痛是痛意止。谓智缘心是心意止。问诸如来有智力。云何如来力施设智。及如来四无所畏智性。所有如所说我等正觉。此诸法未等正觉不见此相。如是一切此亦应当分别。一一几智性所有。答。</p><p>是处非处力及<a href=\"/remen/wuwei.html\" class=\"keylink\" target=\"_blank\">无畏</a>第一</p><p>此是佛十智余此中差别</p><p>是处非处力及无畏第一此是佛十智者。佛有十智是处。非处力。是处智名受诸法真实相真实行。受知此法如是相如是行。是谓是处智非处智。名诸法他相他行不可得。则知非此法如是相如是行是名非处智。是佛十智初无畏。亦十智等正受故。余此中差别者。是处非处力差别有十力初无畏差别。有四无所畏处非处智。是境界差别故十种分别。初无畏亦境界差别故四种分别。问四辩亦智性所有。此亦应当分别。一一几智。答。</p><p>法辩辞辩一应义辩俱十</p><p>愿智是七智智最胜所说</p><p>法辩辞辩一者。法辩名觉诸法名是等智。非以无漏智受名。世俗中名是假号。无漏智不以此行。辞辩名觉正说。此亦等是俗中假智号。应义辩俱十者。应辩名观及现无所挂碍方便智是十智义辩名觉诸法真实。彼亦十智受真实相故(其人云辞应二辞应一等智法义二辩十智也)。问愿智有几智。答愿智是七智智最胜所说。愿智有七智除他心智尽智无生智。愿智者利捷疾境界。于三世受一切诸法。是七智性所有(其人云一等智)</p><p>定品第七</p><p>问如是知诸智。此智当云何。答。</p><p>智依于诸定行无挂碍行</p><p>是以思惟定欲求其真实</p><p>智依于诸定行无挂碍行者。如灯依油离风处光焰甚明。如是智依于定意离诸乱。智光甚明必定无疑行于缘。是以思惟定欲求其真实。</p><p>决定说四禅及与无色定</p><p>此中一一说杂味净无漏</p><p>决定说四禅及与无色定者。有八定四禅及四无色定。此中一一说杂味净无漏者。初禅有三种味相应净无漏。如是一切诸定门。云何味相应。云何净。云何无漏。答。</p><p>善有漏是净无热谓无漏</p><p>气味爱相应最上无无漏</p><p>善有漏是净者。谓善是净故说净。无热谓无漏者。烦恼假名热谓定无烦恼是无漏。气味爱相应者。谓禅无色定爱相应。是具足共相应共行是说味相应。最上无无漏者。最上非想非非想处彼中无无漏。不揵疾行故是有三种余各三种。问禅何性所有。答。</p><p>五枝有觉观亦复有三痛</p><p>若干种四心谓之是初禅</p><p>五枝者。谓五枝摄受初禅令坚固。亦从此得名觉观。喜乐一心觉名。当入定时生善功德。始粗心思惟观名。令心细相续相连喜名。于定中悦乐名。已悦于身心中安隐快乐一心名。于缘中心专不散。此种住定时是枝及入时舍时是故五枝。初禅有觉观者。有觉有观即是初禅。问以受五枝今觉观何用。答枝者谓善是于五枝中。说秽污及无记。亦有觉有观而不是善。亦复有三痛者。初禅有三痛乐根喜根护根。于痛中乐根是身痛。喜根是意地。护根在四识。若干种者梵世中若干种有上有下。是说具足生处。四心者初禅有四心。眼识耳识身识意识。谓之是初禅者。此一切诸法谓是初禅。已说初禅。第二今当说。</p><p>二痛若干种二禅有四枝</p><p>五枝是第三此禅说二痛</p><p>二痛者。第二禅有二痛喜根及护根。若干种者。于中身有若干种。已离觉观有若干心。或时入喜根或时入护根。但喜是根本边有护根。二禅有四枝者。第二禅有四枝。内净喜乐一心内净名。是信于离中生信。已得初禅离便作是念。一切可离余枝如前说。此种于第二禅是枝。五枝是第三者。第三禅有五枝乐护念智一心。乐者意识地中乐根。护者已乐于乐不求余(其人云护虽有义不应云枝也)念者。是护方便不舍智者不令乐。一心者定此种于第三禅中是枝。此禅说二痛者。第三禅有二痛。乐根及护根。乐根是根本。护根是边。</p><p>离息入息出第四有四枝</p><p>此枝谓说善亦复分别种</p><p>离息入息出者。息入者来息出者去。是第四禅中无。所以者何。彼由<a href=\"/remen/dingli.html\" class=\"keylink\" target=\"_blank\">定力</a>故身诸毛孔合。第四有四枝者。第四禅有四枝。不苦不乐护净念。一心求离苦乐。不苦不乐余如前说。问何禅是枝相应。答此枝谓说善。善禅枝相应枝非秽污亦非无记。亦复分别种者。谓种随处已说。当知是余处不应有。如初禅有觉有观。四心说此种余一切地无。第四禅离息入息出。是三中无不应说。已说四禅四无色定。谓余今当说。问如世尊言。有根本依。若未离欲。未有根本依。而有无漏功德。是无漏功德何地所摄。答未来禅所摄。又世尊所说有三定。有觉有观无觉少观无觉无观。于中初禅是有觉有观。第二禅是无觉无观。谓无觉少观。定是何地所摄。答是中间禅所摄。是未来禅中间禅相今当说。</p><p>相应有觉观俱在未来禅</p><p>观相应中间明智之所说</p><p>相应有觉观俱在未来禅者。未来禅中有觉有观。观相应中间明智之所说者。中间禅少有观而无觉。彼渐渐心息止。</p><p>无依而二种除其味相应</p><p>中禅有三种俱为说一痛</p><p>无依而二种除其味相应者。未来禅一向善有漏及无漏。有漏者净。无漏即无漏。中禅有三种者。中间禅有三种味净无漏<a href=\"/remen/shengsi.html\" class=\"keylink\" target=\"_blank\">生死</a>居故。俱为说一痛者。未来禅及中间禅俱有一痛护根非根本地故。已说诸定余功德。于中摄今当说。</p><p>三摩提有通无量修一切</p><p>除入及诸智解脱于中起</p><p>三摩提者。三三摩提空无愿<a href=\"/remen/wuxiang.html\" class=\"keylink\" target=\"_blank\">无相</a>。无漏心系缚故。有通者。有六通如意足智天耳智他心通智忆宿命智生死智漏尽通智。无量者。四无量慈悲喜护。无量<a href=\"/remen/zhongsheng.html\" class=\"keylink\" target=\"_blank\">众生</a>境界故曰无量。修一切者。十一切入。地一切入。水火风青黄赤白一切入。无量空处一切入。无量识处一切入。尽具解故一切入。除入者。八除入内未除色想不净观少境界。一无量境界。二除色相少境界。三无量境界。四复除色想青黄赤白观除入。除净境界故故曰除入。及诸智者。诸智有十如前说。解脱者。八解脱未除色想不净思惟一。除色想不净思惟二。净思惟三。四无色及灭尽定。境界背不向故说解脱。于中起者。此诸功德九地中可得及于中起(其人云应十地)。已说诸功德随地可得今当说。</p><p>一慧悲及护慈亦有五通</p><p>说遍四禅中六中有现智</p><p>一慧悲及护慈亦有五通说遍四禅中者。一慧谓他心智三无量。及五通是一切功德根本四禅中非余。六中有现智者。现智是法智。六地中有根本四禅未来禅中间禅。</p><p>除入中说四于中亦有喜</p><p>初解脱及二功德初二禅</p><p>前四除入喜等初第二解脱。此功德初第二禅中非余。</p><p>除入谓有余及与解脱一</p><p>亦八一切入佛说最上禅</p><p>后四除入净解脱前八一切入。是功德第四禅中非余。</p><p>余脱即名说二一切亦然</p><p>灭尽最在后余九谓无漏</p><p>余脱即名说二一切亦然者。余四解脱自名所说。及二一切入亦如是。无量空处解脱无量空处一切入。于无量空处中所摄如是至非想非非想处。灭尽最在后者。灭尽定非想非非想处所摄。所以者何。谓未离彼欲亦入。余九谓无漏者。谓余无漏法九地所摄。如三三摩提七智漏尽通是九地所摄。四禅三无色未来。及中间等智是十地所摄。此亦非想非非想处可得以定数故。问此功德几有漏几无漏。答。</p><p>三解脱当知有漏及无漏</p><p>定智已分别谓余尽有漏</p><p>三解脱当知有漏及无漏者。无量空处无量识处。无所有处解脱是有漏无漏。定智无分别者。定如契经品说。无漏智及诸通如智品说。谓余尽有漏者。余一切功德一向有漏。如三通威仪法故色声受相故。无量众生缘故。一切入意解希望故。三解脱亦如是。非想非非想处非揵疾行故。想智灭离觉观故。除入亦意解希望故。已说诸功德。相成就今当说。</p><p>未能度于欲成就味相应</p><p>度下未至上成就净诸定</p><p>未能度于欲成就味相应者。谓地若未离欲。于彼地成就味相应度。下未至上成就净诸定者。谓离欲界欲。若未生梵世上地。彼成就净初禅。及初禅地有漏功德。如是一切尽当知。</p><p>住上应当知无漏成就禅</p><p>求得诸功德知非无欲中</p><p>住上应当知无漏成就禅者。谓离下地欲彼住上地。亦成就下地无漏。如见谛离欲住梵世上地。成就无漏初禅。及初禅地定等诸无漏功德。如是一切尽当知。世俗功德系在随生处。无漏在断中。是以离生处舍有漏功德不舍无漏。求得诸功德知非无欲中者。已说离下地欲成就上功德。当知非一切功德离欲时得。如如意足智天眼智天耳智无记性。所有欲及灭尽定此求得。非离下地欲时得。已说成就<a href=\"/remen/yinyuan1.html\" class=\"keylink\" target=\"_blank\">因缘</a>今当说。定种有二十三。八味相应八净七无漏。问此一一种几种因。答。</p><p>妙无漏无染七种谓之因</p><p>净味相应禅当知因有一</p><p>妙无漏无染七种谓之因者。一一无漏七种自然因。自地相应因共因。净味相应禅。当知因有一者。味相应初禅。于味相应初禅因非余。非善因不相似故。非余地秽污因行相违故。净初禅于净初禅因。非秽污因不相似故。非无漏因亦不相似故。非余地净因自地<a href=\"/remen/guobao.html\" class=\"keylink\" target=\"_blank\">果报</a>故。及自地系缚故。如是一切尽当知。已说因缘次第缘。今当说。问一一次第生几种。答。</p><p>无漏禅次第兴起六种禅</p><p>七八九有十起禅亦空定</p><p>无漏初禅次第生六种自地净及无漏。如是第二第三禅无漏。无所有处次第生七。自地二下地四上地一。无漏第三禅次第生八。自地二下地二上地四。无漏无量识处次第生九。自地二下地四上地三。余无漏次第生十。自地二下地四上地四。</p><p>净六有七八九十生十一</p><p>味相应诸禅兴二乃已十</p><p>净六有七八九十生十一者。净非想非非想处次第生六。自地味相应及净下地四。净无漏无所有处无量识处。非味相应离欲故。如是一切尽当知。一切自地味相应。味相应诸禅兴二乃以十者。味相应禅次第生二。自地味相应及净不生余。各各相违故。如是一切自地二下地一净(其人云不应有下地一净)。一切味相应死时生。已说次第缘缘。今当说问一一几种缘。答。</p><p>净以无漏禅必缘一切地</p><p>秽污相应禅独缘于己地</p><p>净以无漏禅必缘一切地者。净及无漏禅一切地缘一切种。秽污相应禅独缘于己地者。味相应禅缘于自地味相应禅及净。非无漏爱无无漏缘。亦不乐于他地。</p><p>无色无有力缘下有漏地</p><p>善有根本地秽污如味禅</p><p>无色无有力缘下有漏地者。无色定不能缘下地有漏法极寂静故。问何谓无色不能缘下地有漏法。答善有根本地净。及无漏根本无色。是自地缘及上地非下地缘。秽污如味禅者。如味相应说无色亦然。</p><p>谓余于色界无量等功德</p><p>是必欲界缘世尊之所说</p><p>谓色界余功德如无量等。一切入除入及解脱。唯缘欲界缘无量苦众生。青等诸色此则欲界。所以者何。神通二界缘故。问世尊所说勋禅是云何。答勋一切四禅无漏者。勋有漏是无漏力故。受净居果报。问若一切四禅勋者。以何等故下三禅中无净居果。答。</p><p>若能勋诸禅是依第四禅</p><p>三地爱尽故净居果实中</p><p>若得第四禅是能勋禅。第四禅者先勋余者后。谓得第四禅离三禅欲。以是故下地无有净居果实中。有问世尊言。有愿智是云何。答谓。</p><p>无著性不动是得一切定</p><p>彼由定力故能起顶四禅</p><p>于中若彼意生功德。愿智不诤辩首诸功德。愿智者如所愿入定。或过去或未来或现在。或有为或无为是一切尽知。不诤者。欲令他意不起诤。便不起辩者。诸法义及味决定。无疑不挂碍无所畏。问是愿智不诤及辩何地摄。答。</p><p>三地有愿智无诤依五地</p><p>法辞辩依二二辩依于九</p><p>三地有愿智者。愿智三地所摄。第四禅初禅及欲界。入第四禅知初禅及欲界。说无诤依五地者。无诤五地可得根本四禅四及欲界。欲令一切不诤。法辞辩依二者。法辩名缘味是欲界及梵天世。非上地离觉观故。辞辩名是味撰智。彼亦二地中可得。欲界及梵天世。二辩依于九者。义辩及应辩九地中可得。四禅四无色及欲界。已说初禅。当知已说未来及中间。此是初禅眷属故。问云何得此定。答。</p><p>断欲亦复生而得于净禅</p><p>秽污退及生无漏唯断欲</p><p>断欲亦复生而得于净禅者。净初禅二时得。离欲时及上地没生梵天世。如是一切尽当知。秽污退及生者。秽污味相应是退时得。若欲界及梵天世缠退于尔时得。味相应初禅生时得者。若上地命终生欲界及梵天世于尔时得。味相应初禅如是一切尽当知。无漏唯断欲者。无漏唯断欲时得。谓圣得离欲于尔时得无漏初禅。如是一切尽当知。问此功德谁能除烦恼。答。</p><p>无漏除烦恼亦复定中间</p><p>一切定中间相应于护根</p><p>无漏除烦恼者。无漏初禅八地除烦恼。如是一切尽当知。亦复定中间者。定中间名谓下地除欲。以方便道故终不得根本生。未得离欲余不能除。一切定中间相应于护根者。一切定中间护根相应终不得喜至不得义。问变化心有几。谓有如意足能变化答八。四禅果欲界。四禅果初禅地。问彼谁成就。答。</p><p>下地变化意成就彼种果</p><p>若合三种心上地应当说</p><p>下地变化意成就彼种果者。谓若成就禅是成就彼果下地变化心。问如说初禅有四心。住于上地欲闻欲见。彼云何见闻。答。</p><p>梵世地识现在前。问彼几时成就。答若合三种心上地应当说。若时彼识现在前。若眼识若鼻识若耳识若身识。尔时成就彼识。若不现在前即灭尔时不成就。</p></div>"
},{
    "title": "第四卷 阿毗昙心论",
    "author": "尊者法胜 造",
    "html": "<div class=\"B1_text\"><p>第四卷 阿毗昙心论</p><p>契经品第八</p><p>已说定品契经品今当说。</p><p>一切智所说契经微妙义</p><p>此吾今当说宜应<a href=\"/remen/shanxin.html\" class=\"keylink\" target=\"_blank\">善心</a>听</p><p>虽有一切阿毗昙契经义。然诸契经应具分别今当说。<a href=\"/remen/shizun.html\" class=\"keylink\" target=\"_blank\">世尊</a>说<a href=\"/remen/sanjie.html\" class=\"keylink\" target=\"_blank\">三界</a>欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。问此云何。答。</p><p>欲界十居止色界说十七</p><p>无色中有四三有亦复然</p><p>欲界十居止者。此欲界十居止。<a href=\"/remen/diyu.html\" class=\"keylink\" target=\"_blank\">地狱</a>畜生饿鬼人。六欲天。四王天。三十三天。炎摩。兜师哆。化乐。他化<a href=\"/remen/zizai.html\" class=\"keylink\" target=\"_blank\">自在</a>。是<a href=\"/remen/zhongsheng.html\" class=\"keylink\" target=\"_blank\">众生</a>起欲想。此处所中若可得物尽望淫欲所有。是以说欲界。问色界云何。答色界说十七。色界说十七者。居梵身梵富楼光。少光无量光光曜。少净无量净遍净。无挂碍受福果实。无想众生不烦不热善见善现色究竟。此处所不起欲想。但成极妙色。非男非女形是故色界。无色中有四者。无色界四。居无量空处。无量识处。无所有处。非想非非想处。此处所无色彼离<a href=\"/remen/seyu.html\" class=\"keylink\" target=\"_blank\">色欲</a>。是以说无色界。问世尊说三有欲有色有无色有。此云何。答三有亦复然谓前三界分别即是三有。问如世尊所说七识住。是云何。答。</p><p>善趣是欲界及色界三地</p><p>无色亦如是慧知诸识住</p><p>此欲界中若趣善数。如人及六欲天。色界前三地无色前三地。初禅地上。二禅地三二禅地上。三禅地三三禅地上。四禅地九。于中前三地及无色前三地。是说七识住。何以故。不坏识故恶趣中苦痛坏故。不得立识住。第四禅无想定坏故。亦不得立识住。非想非非想处。灭尽定坏故。不得立识住。是故不说。</p><p>第一有无想众生居说九</p><p>诸有漏四阴是说四识住</p><p>第一有无想众生居说九者。此七识住及无想众生非想非非想处。是说九众生居。于中众生居止是故说众生居。诸有漏四阴是说四识住者。有漏色痛想行。若识相续有此伴。是故说识住。问世尊说十二枝缘起。此亦应当说相。答。</p><p>诸<a href=\"/remen/fannao.html\" class=\"keylink\" target=\"_blank\">烦恼</a>及业有体渐渐生</p><p>是名说有枝众生一切生</p><p>于中烦恼是无明爱受名说业者。行及有名说体者。余枝是一切众生渐渐生依体立烦恼。烦恼所作业业所作体。是故十二种分别。问此枝为一时行为渐渐。答非一时。十二苦阴说十二枝。无明为首。</p><p>彼是次第立受于<a href=\"/remen/shengsi.html\" class=\"keylink\" target=\"_blank\">生死</a>中</p><p>过去及未来处中说于八</p><p>彼有枝次第立。于中前生时一切烦恼。共有及伴说无明。由此故造业。业造果是行。彼生种心是识。彼共生四阴相续是名色。于中所依眼为首。诸根是六入。根境界心和合是更乐。更乐所生受是痛。痛所著是爱。痛具所烦劳是受。彼所劳造业是有。于中更受果是生彼生中无量起灾患是老死。如是此有枝一切生中。二摄过去世。二未来。八现在生中摄。问世尊说六界此云何。答。</p><p>诸大谓有四及与有漏识</p><p>亦色中间知是界说生本</p><p>诸大谓有四及与有漏识亦色中间知者。四大地水火风有漏识及色中间可知。谓眼所受此六法说界。问以何等故于众多法中说六界。答是界说生本。是六法生死之本。此中有士夫想。于中身地所生。水所润火成熟除烂腐臭。风所起。空中间饮食。由风行出入识所立。此中起士夫想。是生死性故说界。问世尊说<a href=\"/remen/sishengdi.html\" class=\"keylink\" target=\"_blank\">四圣谛</a>此相云何。答。</p><p>诸行若有果有漏是说苦</p><p>若有因是习苦尽谓之灭</p><p>诸行若有果有漏是说苦者。一切有漏从行因中生。亦作一切苦患。是故一切行说苦谛。若有因是习者。一切有漏行他因。是以一切行说习谛。如一女亦说母亦说女前后故。如是有漏行亦说苦谛亦说习谛。已生当生故。苦尽谓之灭者。一切有漏行灭休息止谓之灭谛。</p><p>若有无漏行是说为道谛</p><p>彼为二事故见着则知微</p><p>若有无漏行是说为道谛者。一切无漏行说道谛。何以故。休息苦时尽是具故。问何以故说谛。答彼为二事故。二事说谛。自相真实非颠倒。及见彼得非颠倒意。问如前因后果。以何等故。世尊前说果后说因。答见着则知微。圣谛虽有前习后苦。先<a href=\"/remen/xiudao.html\" class=\"keylink\" target=\"_blank\">修道</a>后得灭。但应前见苦谛后见习谛。如是应先见灭谛后见道谛。何以故。苦粗习细灭粗道细。是故世尊先说苦谛后说习谛。先说灭谛后说道谛。问世尊说四圣<a href=\"/remen/shamen.html\" class=\"keylink\" target=\"_blank\">沙门</a>果此几种。答。</p><p>圣果有六种最胜在九地</p><p>第三在六地二俱依未来</p><p>圣果有六种者。六种四沙门果无漏<a href=\"/remen/wuyin.html\" class=\"keylink\" target=\"_blank\">五阴</a>及数缘灭。问四沙门果何地所摄。答最胜在九地。最胜是无著果。是九地所摄。根本四禅三无色未来及中间。第三在六地者。不还果六地所摄。具足四禅未来及中。非无色以无法智故。二俱依未来者。须陀洹果及斯陀含未来禅所摄。以未离欲故。问世尊说四道。苦非速通苦速通乐不速通乐速通此何相。答。</p><p>从信行诸法无烦恼迟想</p><p>从法行诸法无烦恼速想</p><p>从信行诸法无烦恼迟想者。从信行无漏法是非速。钝根辈所摄是迟。若受此当知信<a href=\"/remen/jietuo.html\" class=\"keylink\" target=\"_blank\">解脱</a>时解脱。亦受同钝根故。从法行诸法无烦恼速想者。从法行无漏法利根辈所摄是速。若受此当知见到不时解脱亦受同利根故。</p><p>根本禅地中知假名乐想</p><p>小及难得故余皆是苦想</p><p>根本禅地中知假名乐想者。根本四禅中利根及钝根法说乐道。何以故。<a href=\"/remen/zhiguan.html\" class=\"keylink\" target=\"_blank\">止观</a>导等故及乐行故。小及难得故余皆是苦想者。余地摄无漏是苦想。所以者何。以小故。未来禅中间禅止道小。无色<a href=\"/remen/zhongguan.html\" class=\"keylink\" target=\"_blank\">中观</a>小。是故极苦一向难得及小故说苦。问世尊说四不坏净。于佛不坏净。于法僧圣戒不坏净此云何。答。</p><p><a href=\"/remen/zijue.html\" class=\"keylink\" target=\"_blank\">自觉</a>声闻法解脱亦余因</p><p>清净无垢信圣戒及决定</p><p>自觉声闻法解脱亦余因清净无垢信者。自觉是佛。彼佛无著果所摄。无学<a href=\"/remen/gongde.html\" class=\"keylink\" target=\"_blank\">功德</a>是<a href=\"/remen/fofa.html\" class=\"keylink\" target=\"_blank\">佛法</a>。于此法若无漏信。是说于佛不坏净。已取正证声闻。彼学无学功德是说声闻法。于此法若无漏信。是说于僧不坏净。<a href=\"/remen/niepan.html\" class=\"keylink\" target=\"_blank\">涅槃</a>中无漏信及余有为法。如苦谛习谛信。菩萨无漏功德信。学无学辟支佛法信。是说于法不坏净。圣戒者无漏戒。是说于戒不坏净。问以何等故不坏净。一向无漏非有漏。答及决定此是决定。从<a href=\"/remen/zhengjian.html\" class=\"keylink\" target=\"_blank\">正见</a>中生故。无漏信无漏戒定无漏。有漏信者为不信所坏。有漏戒者为非戒所坏。是以不决定。无漏不坏至后生是以决定。故不坏净一向无漏。问世尊说<a href=\"/foxue/changshi/153408.html\" class=\"keylink\" target=\"_blank\">修定</a>有四。有修定于现法中得乐居。有修定得知见。有修定分别慧。有修定得漏尽。此何相。答。</p><p>初禅若有善说现法是乐</p><p>若知于生死是说名知见</p><p>初禅若有善说现法是乐者。净及无漏初禅能得现法乐居。若知于生死是说名知见者。生死智通。是说修定知见共依五阴。</p><p>慧分别当知求得诸功德</p><p>金刚喻四禅是名为漏尽</p><p>慧分别当知求得诸功德者。方便生功德名欲界戒。<a href=\"/remen/wensixiu.html\" class=\"keylink\" target=\"_blank\">闻思修</a>功德一切色无色界善法。一切无漏有为法。是一切修定分别慧。金刚喻四禅是名为漏尽者。金刚喻名最后学心共相应。共有第四禅所摄。是说修定漏尽。何义此如来自已说。问世尊说四如意足四正断四意止。彼亦应当说相。答。</p><p>善有为诸法求方便等起</p><p>佛说如意足亦现正意断</p><p>善有为诸法求方便等起佛说如意足者。求方便等起如前修定分别慧。说是一切如意足。如意乘器故。亦现正意断者。即此一切功德说正断。</p><p>彼亦是意止四圣种亦然</p><p>谓有恩力生彼圣之所说</p><p>彼亦是意止者。即此法亦说意止。问世尊说四圣种此云何。答四圣种亦然。即此法亦说四圣种。问何以故。此一切功德。说意止正断如意足圣种。答谓有恩力生。彼圣之所说。此诸法谓定恩力生由定住。是故说如意足。<a href=\"/remen/jingjin.html\" class=\"keylink\" target=\"_blank\">精进</a>恩力生故说正断。念恩力生故说意止。少欲知足恩力生故说圣种。已共分别道品。自相今当说。</p><p>净信精进念喜慧及倚觉</p><p>护思惟戒定是法谓道品</p><p>此十法说道品非余。于中信是信根信力精进是四正断。精进根精进力精进觉枝正方便。念是念根念力念觉枝<a href=\"/remen/zhengnian.html\" class=\"keylink\" target=\"_blank\">正念</a>。喜是喜觉枝。慧是四意止慧根慧力。择法觉枝正见。倚是倚觉枝。护是护觉枝。思惟是正志。戒是正语正业正命。定是四如意足定根<a href=\"/remen/dingli.html\" class=\"keylink\" target=\"_blank\">定力</a>定觉枝正定。问何以此法如是多种分别。答。</p><p>处方便一意濡钝及利根</p><p>见道思惟道佛说三十七</p><p>处者。正念立缘中故说意止。方便者。正方便故说正断。一意者。立一意故说如意足。濡钝意得故说根。利根者。利根意得故说力。见道者。见道得故说道支。思惟道者。思惟道得故说觉支。是谓分别事故。佛说三十七。此十<a href=\"/remen/fashi.html\" class=\"keylink\" target=\"_blank\">法事</a>故佛说三十七。问此道品何地所摄。答。</p><p>禅第二未来是说三十六</p><p>三四三十五中间禅亦然</p><p>禅第二未来是说三十六者。第二禅无正志未来禅无喜觉枝。余有三四三十五。中间禅亦然者。第三第四禅中间禅。无喜觉枝无正志余有。</p><p>第一说一切三空三十一</p><p>最上二十一欲界二十二</p><p>第一说一切者。初禅具有三十七。三空三十一者。三空中有三十一。喜正志正语正业正命身意止彼中无余有。最上二十一者。非想非非想处。无七觉八道及身意止。欲界二十二者。除觉枝道枝余有。问世尊说四食揣食更乐食意思食识食。是何想。答。</p><p>诸食中揣食是欲界三种</p><p>识思及更乐是食谓有漏</p><p>诸食中揣食是欲界三种者。欲界揣食三种香味细滑。除饥渴故说食。识思及更乐是食谓有漏者。有漏识有漏思有漏更乐。是说食有何义。后生相续不断故说食。问世尊说三三摩提空无愿<a href=\"/remen/wuxiang.html\" class=\"keylink\" target=\"_blank\">无相</a>。此三摩提云何行几行。答。</p><p>无愿有十行二行是空定</p><p>圣行中四行说是无想定</p><p>无愿有十<a href=\"/remen/xingzhe.html\" class=\"keylink\" target=\"_blank\">行者</a>。无愿三摩提行十行。<a href=\"/remen/wuchang.html\" class=\"keylink\" target=\"_blank\">无常</a>行苦行习谛四行道谛四行。二行是空定者。空三摩提二行空及<a href=\"/remen/wuwo.html\" class=\"keylink\" target=\"_blank\">无我</a>行。圣行中四行说是无想定者。无想三摩提灭谛四行。问世尊说四颠倒。于无常有常想心颠倒想颠倒见颠倒。苦有乐想不净有净想非我有我想。心颠倒想颠倒见颠倒。此何见断为何性。答。</p><p>晓了见苦断四种是颠倒</p><p>三见性所有舍见正见说</p><p>晓了见苦断四种是颠倒者。一切四颠倒见苦断以行苦处故。三见性所有舍见正见说者。颠倒是见性三见中最上即是说颠倒。身见是说我见我是我见故。边见见有常及断。见盗不净见净彼一切行苦处。及见性所有心想见作乱故。说心颠倒想颠倒见颠倒。但非性颠倒。问世尊说多见六十二首。是何见所摄。答一切见是五见所摄。身见为首。问云何知。答。</p><p>诽谤于真实此说为邪见</p><p>非实而见实是二见及智</p><p>诽谤于真实此说为邪见者。谓见诽谤真实法无。此如说无施无齐无说。如是一切说邪见。非实而见实是二见及智者。五阴中不真实我见。我观有是实见说身见。非真实乐净观有乐净。是见见盗及余邪智思惟所断。如夜有见。谓是贼。如竖木人像。</p><p>净见谓戒盗是非因见因</p><p>受边说此见依断灭有常</p><p>净见谓戒盗是非因见因者。谓法于法非因见是因。此见是戒盗。如苦行至解脱。受边说此见依断灭有常者。谓见无常事见常。是谓有常见。谓<a href=\"/remen/yinyuan1.html\" class=\"keylink\" target=\"_blank\">因缘</a>相续不识已见断。是谓断见谓之受边见。</p><p>建立诸诽谤因依于二边</p><p>若有事转行是正见应断</p><p>建立诸诽谤者。说邪见。彼若诽谤苦是见苦断。若诽谤习是见习断。若诽谤灭是见灭断。若诽谤道是见道断。身见建立于苦我是我是见苦断。见盗建立苦为乐是见苦断。若习是见习断。若灭是见灭断。不受<a href=\"/remen/zhengfa.html\" class=\"keylink\" target=\"_blank\">正法</a>是故见灭断道亦复然。戒盗若行有漏处是见苦断。若行无漏处是见道断。见断灭计常是亦见苦断。现五阴受断灭计常非不现。此中分别一切诸见。问世尊说二十二根。此云何。答。</p><p>诸界在于内身三及命根</p><p>是根生死依<a href=\"/remen/shengren.html\" class=\"keylink\" target=\"_blank\">圣人</a>之所说</p><p>诸界在于内者。眼耳鼻舌意。身三者。身根三种身根男根女根。及命根者。命根第九。是根生死依圣人之所说者。此九根生死依故。说根众生是生死想。</p><p>从痛诸烦恼信首依清净</p><p>九根谓无漏是三依于道</p><p>从痛诸烦恼者。乐根苦根喜根忧根护根。是诸痛从此诸烦恼故说根。信首依清净者。信根精进念定慧根。依此解脱故说根。九根谓无漏是三依于道者。信首五根三痛及意根。是若无漏依道故说根。谓从信行法行道所摄是未知根。谓思惟道所摄是已知根。谓无学道所摄是无知根。问此中几欲界系。几色界系。几无色界系。答。</p><p>欲界四善八色种性有七</p><p>诸心数者十一心慧所说</p><p>欲界四者男根女根苦根忧根。是一向欲界系。余如界品说。善八者。信首五根及三无漏。色种性有七者。色根有七五色根男根女根余者非色。问几性心几性心数几非性心非性心数。答诸心数者。十信首五根及五痛。一心慧所说者。意根是余根非性心非性心数。问几有报几无报。答。</p><p>一及十有报是慧之所说</p><p>十三中是报见实者分别</p><p>一者忧根一定有报。一向善不善故。现在方便起是不从报生。非威仪非工巧。是以非无记故一向有报。及十有报是慧之所说者。信首五根谓有漏是有报。谓无漏是无报。意根及三痛谓无记及无漏是无报。余善不善是有报。苦根谓无记是无报余有报。问几是报几非是报。答十三中是报。见实者分别十<a href=\"/remen/sangen.html\" class=\"keylink\" target=\"_blank\">三根</a>中。或性是报或非色根。七命根意根及四痛无记法者。善不善中生故报。问生时几根最初得报。答。</p><p>二或六七八谓初时可得</p><p>欲中有报相亦六及上一</p><p>二或六七八谓初时可得者。谓渐渐成根。如卵生湿生胎生。是最初时二根生身根及命根。化生无形得六根。五色根及命根。一形七二形八。欲中有报想者。此说是一向欲界众生。亦六及上一者。色界最初得六根。无色一根。彼尔时一向秽污心。是以一向秽污得心心数法非报。问命终时几根最后舍。答。</p><p>四舍八与九或复舍于十</p><p>死时渐渐灭善舍各增五</p><p>四舍八与九或复舍于十死时渐渐灭者。无记心渐命终时。最后舍四根身意命护根。无形一时无记心命终舍八根。一形九二形十。善舍各增五者。即彼善心加增信首五根。如是色无色界随根可得亦如是。问几见断几思惟断几无断。答。</p><p>二断无断四二种根有六</p><p>三微妙不断谓余思惟断</p><p>二断无断四者。四根见断思惟断无断意根及三痛。二种根有六者。信首五根及忧根。三微妙不断者。三无漏是不断。谓余思惟断者。九根思惟断命根八及苦根。已说诸经门今当说。问世尊说六识。眼识耳鼻舌身<a href=\"/remen/yishi.html\" class=\"keylink\" target=\"_blank\">意识</a>此识识何法。答。</p><p>若取诸根义是五种心界</p><p>受一切诸法是谓意识界</p><p>若取诸根义是五种心界者。义名五种色是五识识。眼识识色乃至身识识细滑。受一切诸法是谓意识界者。意识识一切诸法。此境界一切诸法。问有十法欲界相应不相应。色界相应不相应。无色界相应不相应。有为无漏相应不相应。无为二种善及无记。此中应分别智。一一智境界几法。答。</p><p>五法应当知法智之境界</p><p>未知智为七他心境界三</p><p>五法应当知法智之境界者。五法法智境界欲界相应不相应。无漏相应不相应无为善。未知智为七者。未知智境界七法。色无色界及无漏相应不相应无为善。他心境界三者。他心智境界三法欲色及无漏相应。</p><p>有漏智有十<a href=\"/remen/yinguo.html\" class=\"keylink\" target=\"_blank\">因果</a>境界六</p><p>解脱智一法道二谓余九</p><p>有漏智有十者。有漏智是等智。彼一切十法境界一切法境界故。因果境界六者。苦智及习智是境界六法。三界相应不相应。解脱智一法者。灭智境界一法唯无为善。道二者。道智境界二法。有为无漏相应不相应。谓余九者。余尽智无生智是境界九法。除其无为无记是谓智解。</p><p>自地烦恼定所使于自地</p><p>一切遍是种随在于彼类</p><p>自地烦恼定所使于自地者。欲界诸烦恼所使于欲界。梵世诸烦恼所使于梵世。如是至非想非非想处尽当知。一切遍是种随在于彼类者。通一切遍不通一切遍。诸烦恼所使随种通一切遍亦他种。如身见见苦断。此中苦谛所断一切使所使。及见习断通一切。如是至命根思惟断。此思惟所断一切所使及通一切。</p><p>三界烦恼定定在于三界</p><p>二界应当知一界亦复然</p><p>三界烦恼定定在于三界者。谓法三界所摄是定在于三界。此中三界一切使所使。如意根定在三界。此中一切使所使。二界应当知者。谓法二界所摄是定于二界。此中二界一切使所使。随界可得。如觉观定在欲色界。此中欲色界一切使所使。一界亦复然者。谓法定在一界。此中一界一切使所使如忧根。定在欲界一切使所使。</p><p>此佛说契经显示于诸法</p><p>识智及诸使分别此三门</p><p>此佛契经中。若说诸法是三门应分别。识门智门使门。如欲有中五根义是六识识。色界四识除鼻识舌识。相应不相应故七智知。五种故欲色界使所使。</p><p>杂品第九</p><p>已说契经品杂品今当说。</p><p>已说随相应一一分别法</p><p>于上众杂义今略说善听</p><p>有缘亦相应有行或与依</p><p>心及心数法是同一义说</p><p>心及心数法此名差别。一切行一缘是故说有缘。更互相应故说相应。境界行故说行。由依生故说依。</p><p>从缘生亦因有因及有为</p><p>说处有道路有果应当知</p><p>有为法中此名差别。由依缘故说缘。生他故说因。由依因故说有因。由依造有故说有为。多方便善显现故说处。依过去未来现在道路故说道路。有转成果故说有果。</p><p>有恶亦隐没秽污下贱黑</p><p>善有为及习亦复名修学</p><p>有恶亦隐没秽污下贱黑者。不善及隐没无记法此名差别。不可说辈中立故说有恶。烦恼所覆故说隐没。烦恼垢污故说秽污。凡鄙故说下贱。无智闇乱故说黑。善有为及习者。善有为法此名差别。慧中生故说善行时。能得功德及可行故说习及修。已说心相应行。心不相应行今当说。</p><p>无思想二定亦众生种类</p><p>句身味名身命根与法得</p><p>凡夫性所有及诸法四相</p><p>非色不相应说是有为行</p><p>无思想者。生无想天心心数法不起。二定者。无想定灭尽定。无想定名厌于生死解脱想。由第四禅心相续一时断。灭尽定名厌于劳务息止想。由非想非非想心相续一时断。亦众生种类者。生处已生于此处众生依及心相似。句者名会所说如所行非常谓兴衰法味者句会事。广说如偈及契经。名者字会说义如说常命根者。根及大等相续不断。得者成就诸法不舍。凡夫性者。未取正证离圣法是凡夫性。所有四相者。生住老无常。非色者。此一切诸法如上所说。非色非色所摄。不相应者<a href=\"/remen/wuyuan.html\" class=\"keylink\" target=\"_blank\">无缘</a>故。说是有为行者。有为造故说有为行。问此中几善几不善几无记。答。</p><p>善二三种五七应是无记</p><p>二在色当知一在无色地</p><p>善二者。无想定灭尽定。三种五者。得生老住无常。善中善不善中不善无记中无记。七应是无记者。七无记无想天众生种类。句味名命凡夫性所有。问此中几欲界系几色界系几无色界系。答二在色。当知一在无色地。二在色当知者。无想定及无想天是色界。一在无色地者。灭尽定在无色界。</p><p>二界说于三谓余在三界</p><p>有漏无漏五其余定有漏</p><p>二界说于三者。句味名亦在欲界亦在色界。非无色界离言语故。谓余在三界者。众生种类命得凡夫性所有。及四相通在三界。问此中几有漏几无漏。答曰。有漏无漏五其余定有漏五者。得生老住无常。在有漏中有漏。在无漏中无漏。其余定有漏者。谓余一切定有漏。问此离圣法假名凡夫三界中无记。此云何舍云何断。答。</p><p>初无漏心中圣不成就舍</p><p>凡夫流诸界离欲时灭尽</p><p>初无漏心中圣不成就舍者。第一无漏心中得圣法时得不成就舍。凡夫流诸界者。流诸界时谓处所命终此处所舍。谓处所生彼处所得无记故。离欲时灭尽者。谓地凡夫所有。若此地离欲尔时得灭凡夫性。已说心不相应行。无为今当说。三<a href=\"/remen/wuweifa.html\" class=\"keylink\" target=\"_blank\">无为法</a>数缘灭非数缘及<a href=\"/remen/xukong.html\" class=\"keylink\" target=\"_blank\">虚空</a>。于中数缘灭者解脱诸烦恼。依于数缘灭有漏法离烦恼解脱。数缘力智力计挍事有而无。是名数缘灭。无挂碍之相是名曰虚空。谓不障碍色是虚空。</p><p>诸法众缘起亦从依与缘</p><p>不具以不生此灭非是明</p><p>一切有为法从众缘而生无缘则不生。如眼识依眼依色依空依明依地依寂然。若此一切共和者便得生。若余不具便不得生。如眼时眠一切时生。尔时是余事不具眼识不得生。若彼眼识应当生而不生。眼生已终不复更生离此缘故。是有未来不复当生。彼起具差违不和是非数缘灭。如是一切行尽当知。已说无为因今当说。问有为法说是因。此中云何因为谁因。答。</p><p>前因相似增或俱依倚生</p><p>二因及一缘一向已生说</p><p>前因相似增者。前生法后生相似因转增。如濡善于自地濡善因。及中因上因中于中因。及上因上唯上因。行法时有住有增终不减。以是故非为濡因。或俱依倚生者。或因俱生如相应因及共有因。二因及一缘一向已生说者。自然因已生当言因。非不生前者后因。未生者无前后。若为有者应随时生不从因。但不尔是故不有一切。遍因亦如是及次第缘。问谓此报者为是众生数为非众生数。答报是众生数报者众生。数法中。说非不众生数。所以者何。众生数者不共有。非众生数共有是故非报。问是果法云何。答有为解脱果。一切有为法性果。所有由因缘故无为解脱亦应说<a href=\"/remen/daoguo.html\" class=\"keylink\" target=\"_blank\">道果</a>。问有缘法云何行缘。答有缘者共俱有缘法是相应是共俱一缘中行不别。问何处行。答行于他境界。他境界中行非<a href=\"/remen/zixing.html\" class=\"keylink\" target=\"_blank\">自性</a>。离自行及缘差别故。问心心数法为有处所为无处所。答无处所。所以者何。普因故普因生心心数法。因二眼生一识。若有住处者应住一眼中一识故。若尔者第二眼不应见色而见。是故非一眼中住。如是一切尽知。若如是者。以是故无住处。问世尊说心解脱云何。心解脱为过去为未来为现在。答生时而解脱道生时解脱。所以者何。道生时诸烦恼灭。是故生时解脱。问道生时断烦恼为不。答。</p><p>道灭时灭结明慧之所说</p><p>道灭时断诸烦恼非生时。所以者何。道生时是未来。未来道者不能行事。以是故无碍道灭时断烦恼。解脱道生时解脱。问世尊说有爱无有爱。有爱几种无有几种。答。</p><p>有爱有五种无有独一相</p><p>有爱有五种。有爱名于生不生物。若爱是名有爱。此五种有苦断见习灭道断及思惟断。无有独一相者。无有爱名已见断。乐于断是名无有爱。此一向思惟断。所以者何。从见爱思惟断。此是不转行相续中。爱非爱见是故思惟断。问世尊说三界断界无欲界灭界此何相。答。</p><p>爱处余烦恼灭尽是三界</p><p>爱断是无欲界。处断是灭界。余烦恼断是断界。问十心欲界。善秽污无记色界。善秽污无记无色界。善秽污无记及无漏。此心几秽污心中可得。几善心中可得。几无记心中。答。</p><p>秽污心得十正觉之所说</p><p>善心中得六无记即无记</p><p>秽污心得十正觉之所说者。秽污心中得一切十心界。及地来还时三界善秽污及无记。此心一切得退时得无漏。善心中得六者。善心中得六心。欲界善求学得及身口行。亦变化心无记。色界善变化心无记。无色界善心及无漏。无记即无记者。无记心唯无记以劣故。问前已说道品十法。此中几根性所有。几非根。答。</p><p>道品有六法当知是为根</p><p>此中六法根性。所有信首五根及喜余者非根所有。问诸法为自性相应。为他性。答。</p><p>相应于诸法是说谓为他</p><p>诸法他性相应不自性。非为自性于自性伴。问若此解脱当云何。答。</p><p>缘中解于缚大仙人所说</p><p>诸烦恼于缘中愚即彼不起愚。缘中缚即于中解。不可以相应解相应。所以者何。以空故。问若断即是解脱为异。答如是若解脱者即是断。问颇断非解脱不。答有。或断已故缚。见道及思惟。苦智已生习智未生。见苦所断烦恼断。而见习所断烦恼缚。如是思惟所断一切种。更互相缘故。问见四<a href=\"/remen/zhendi.html\" class=\"keylink\" target=\"_blank\">真谛</a>云何得不坏净。答。</p><p>二解于三谛四由见正道</p><p>兴起清净信修习于二世</p><p>二解于三谛者。观苦习灭得于法不坏净。苦智习灭相应信。是名不坏净得是及圣戒。四由见正道兴起清净信者。见道时具得四。问几世修。答修习于二世。诸法修于二世。现在<a href=\"/remen/xiuxing.html\" class=\"keylink\" target=\"_blank\">修行</a>未来者得修。问心共行法云何。答。</p><p>一切心数法说是心共行</p><p>此相及余法作亦应当知</p><p>一切心数法说是心共行者。一切心数法说心共行心近故。此相者。此心有四相生住老无常。亦心近故。及余法者。余心数<a href=\"/remen/faxiang.html\" class=\"keylink\" target=\"_blank\">法相</a>亦心共行。作亦应当知者。无教戒如前说。问断法云何。答断诸有漏法。一切有漏法断杂恶故。问知法云何。答知及诸无垢有漏及无漏。是一切知法一切智境界故。问远法云何。答过去未来是说远不办事故。问近法云何。答余说近。现在近办事故。无为近速得故。问定法云何。答。</p><p>无间无救业及诸无漏行</p><p>慧者说是定</p><p>五无间业是定必至地狱故。无漏行亦是定必至解脱果故余不定。问见处云何。答见处必有漏一切有漏法见处五见处所故。问若成就根是成就几根。答。</p><p>说有十九根谓成就极多</p><p>少成就极八晓了根所说</p><p>说有十九根。谓成就极多者。十九根成就极多如二形。及具根者未离欲见谛。少成就极八晓了根所说者。成就八根如不具身根断善根。及生无色中凡夫。问几种更乐。答五种。</p><p>增有对无明处中明更乐</p><p>圣道俱有二能兴起成果</p><p>意识相应更乐是说增更乐。五识相应更乐是谓有对更乐。秽污更乐是说无明更乐。无漏更乐是说明更乐。有漏非秽污更乐。是说非明非无明更乐。问何等<a href=\"/remen/daode.html\" class=\"keylink\" target=\"_blank\">道德</a>果为无碍道为解脱道。答圣道俱有二能兴起成果。二道共得果。一者解缚。二者得解脱。此二道成果。问无著住何心般涅槃。答无著心中得无为涅槃。无著一切事无所作无为无所求住。从报心中便般涅槃。问几有。答。</p><p>生有及死有根本亦复中</p><p>生有者。始生时阴是谓生有。死有者死时阴是谓死有。根本有者。除生有及死有。于其中间阴是谓根本有。中有者。有所至阴是谓中有。问说有厌有离欲。云何厌云何离欲。答。</p><p>诸智在苦因此忍修于厌</p><p>灭欲得无欲说普在四中</p><p>诸智在苦因此忍修于厌者。若智及忍缘苦习。是说厌行厌处故。灭欲得无欲。说普在四中者。<a href=\"/remen/sidi.html\" class=\"keylink\" target=\"_blank\">四谛</a>中智及忍说离欲能断欲故。</p><p>论品第十</p><p>威仪不威仪若离复获得</p><p>不由此致胜能决定者答</p><p>答有从无色生色。</p><p>颇得圣果时一切离诸恶</p><p>有为净善法得已而不修</p><p>答有退时得过去。</p><p>道者兴起时未远离诸恶</p><p>解脱时离恶愿答已必定</p><p>答有谓当来愿。</p><p>颇光曜烦恼兴起于定时</p><p>清净初禅中获得堕衰退</p><p>答有无著果修及勋修。</p><p>颇见谛道中逮得诸善法</p><p>是法亦有缘圣者不见缘</p><p>答有欲界中修行等智。</p><p>颇慧有漏果远离净功德</p><p>不离从于意此亦是彼果</p><p>答有欲界变化心。</p><p>颇住无碍道成就于诸灭</p><p>诸烦恼从彼非如无漏见</p><p>答有修学诸道时。</p><p>颇结不解脱无垢者获得</p><p>而不断烦恼谓此无垢尽</p><p>答有从光曜中生梵天时。</p><p>颇无漏净地未曾得已得</p><p>不离欲非退不依于见道</p><p>答有离色欲取证时。得无漏无色思惟道。</p><p>颇未得诸法而逮得此法</p><p>不舍彼不得若能知者答</p><p>答有余初无漏心品。得余无漏功德。舍凡夫事余者一切不得。</p></div>"
}]