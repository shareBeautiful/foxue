[{
    "title": "第813部 外道问圣大乘法无我义经",
    "author": "法天 译",
    "html": "<div class=\"B1_text\"><p>外道问圣大乘法<a href=\"/remen/wuwo.html\" class=\"keylink\" target=\"_blank\">无我</a>义经</p><p>如是我闻。一时佛在大众中。尔时外道。有疑欲决。迷大乘行。来至佛所。稽首恭重。合十指掌。问无我义。大丈夫。是一切智。常说此身无我。若身无我本性亦无。云何说有哀啼戏笑憎爱两舌等事。当何所生。是我所疑。愿赐除断。</p><p>如来所言。身与本性。有无云何。佛言外道。谛听谛受。当为汝说。</p><p>佛言。身与本性。体本空故。说或有或无。斯成二法。言是有者。斯更虚妄。佛言。当观全身发甲皮毛。两手双足。至于脂筋脾肠骨髓等事。周遍内外。不见本性。外道言大丈夫。若彼不见本性。以我肉眼云何能见。或以天眼而能见乎。佛言。天眼见彼。无色<a href=\"/remen/wuxiang.html\" class=\"keylink\" target=\"_blank\">无相</a>无住。此见非见。外道言。若如是说。大圣<a href=\"/remen/wangyu.html\" class=\"keylink\" target=\"_blank\">妄语</a>。若彼非者。云何现见有此啼笑嬉戏嗔怒憎爱两舌等事。以如是故。何得说无。又说或有或无。斯成二义。又言。大丈夫。若彼有无不得说者。云何说言彼有所著。彼无所著。又言空者当何所如。佛言。如是如是。空非所如。体不可得故。外道言。若此者笑哭嬉戏嗔怒憎爱两舌等事。当何所见。佛言。如梦如幻如化。如影像相。外道言。云何梦相。云何幻化相。云何影像相。佛言。幻化非相。空非执持。梦本体空。如阳焰故。影像无色。虚假不实。如是所见。乃至一切事。皆如幻如化。如梦如影。当如是见。</p><p>复次有二种见。<a href=\"/remen/zhuangyan.html\" class=\"keylink\" target=\"_blank\">庄严</a>真如。彼庄严者。此即名我。此即名他。是名人补特伽罗。名人<a href=\"/remen/shijian.html\" class=\"keylink\" target=\"_blank\">世间</a>思惟。至于资财。男女兄弟。妻妾等名。心所思惟庄严。彼如是法。无自无他。无人无命。无补特伽罗。无有情。无世间。无见者。无资财。无男女。无朋友。无妻妾等。彼一切事不见<a href=\"/remen/zixing.html\" class=\"keylink\" target=\"_blank\">自性</a>。云何彼出世间。庄严<a href=\"/remen/guobao.html\" class=\"keylink\" target=\"_blank\">果报</a>。<a href=\"/remen/shane.html\" class=\"keylink\" target=\"_blank\">善恶</a>生灭。彼真如庄严果报。无善无恶。不生不灭。无<a href=\"/remen/fannao.html\" class=\"keylink\" target=\"_blank\">烦恼</a>。无快乐。而彼诸法各各如是。又彼世间及出世间。二种庄严。令诸有情因庄严故。而生烦恼处于<a href=\"/remen/lunhui.html\" class=\"keylink\" target=\"_blank\">轮回</a>。久久展转不知真如。彼知法者思惟庄严。疑此苦受彼苦受恶。远离<a href=\"/remen/jietuo.html\" class=\"keylink\" target=\"_blank\">解脱</a>而不见道。愚痴有情以迷执故。轮转<a href=\"/remen/shengsi.html\" class=\"keylink\" target=\"_blank\">生死</a>堕于恶趣。行世间法不见真如。尽彼轮回由如织网。用线展转复去复来。又如日月二种行往。昼夜隐显出没世间。诸行<a href=\"/remen/wuchang.html\" class=\"keylink\" target=\"_blank\">无常</a>不久破坏。轮<a href=\"/remen/zhuansheng.html\" class=\"keylink\" target=\"_blank\">转生</a>死来往亦然。而真如体离庄严句。又彼<a href=\"/remen/tianren.html\" class=\"keylink\" target=\"_blank\">天人</a>乾闼婆等。及彼女等住于天上。以彼庄严果报。堕一切有。复有持明成就。夜叉紧那罗。摩睺罗伽。彼以一切庄严果报。复堕<a href=\"/remen/diyu.html\" class=\"keylink\" target=\"_blank\">地狱</a>恶<a href=\"/remen/jingjin.html\" class=\"keylink\" target=\"_blank\">精进</a>天。以彼<a href=\"/remen/shentong.html\" class=\"keylink\" target=\"_blank\">神通</a>而作<a href=\"/remen/gongde.html\" class=\"keylink\" target=\"_blank\">功德</a>。以彼一切庄严果报。或堕彼天。又若帝释及转轮王。具最上德及最上句。以彼一切庄严果报。复生傍生。智者于一切时。宜应远离天上最上大乐。恒观<a href=\"/remen/puti.html\" class=\"keylink\" target=\"_blank\">菩提</a>之心。灵明廓澈。无自性。无挂碍。亦无所住。一切皆空。亦复远离一切戏论。外道。<a href=\"/remen/putixin.html\" class=\"keylink\" target=\"_blank\">菩提心</a>相。不硬不软。不热不冷。无触无执。又菩提心相。非长非短。不圆不方。不肥不瘦。又菩提心相。不白不黑。不赤不黄。非色非相。彼菩提心。不作相非显耀。无性无缠缚。由如<a href=\"/remen/xukong.html\" class=\"keylink\" target=\"_blank\">虚空</a>而无色故。菩提心相而离观察。外道。而汝不知菩提心相与<a href=\"/remen/banruo.html\" class=\"keylink\" target=\"_blank\">般若</a>波罗蜜多而相应故。又菩提心相。自性清净。无物无喻。不可睹视。是最上句。又菩提心相。非诸物像。无相似者。如水成沤。虽睹非有。如幻化如阳焰。喻如泥团作诸坯器。众名虽具咸成戏论。贪嗔痴等亦幻化有。一味空故。如电之住<a href=\"/remen/shana.html\" class=\"keylink\" target=\"_blank\">刹那</a>不见。观彼般若波罗蜜多。及作诸善。亦复如是。至于谈笑嬉戏。歌舞欢乐。饮食爱欲。一切如梦。有情诸行毕竟体空。心喻虚空。疑当何立。行般若行。恒若此观了一切性。自然解脱。得最上句诸佛所说。无上菩提由斯生出。当作是观。作此观者得最上<a href=\"/remen/niepan.html\" class=\"keylink\" target=\"_blank\">涅槃</a>。乃至往昔造作诸过。咸悉除灭生无量德。而于此生不染诸过。专精观行决定成就。若与真如不相应者。应念非真如咒及金刚铃真如无生印。而起真如相应之行。决定<a href=\"/remen/yuanman.html\" class=\"keylink\" target=\"_blank\">圆满</a>如上功德。</p><p>尔时外道闻是语已审谛观察。而彼疑纲皆悉除断。作是观已获住大乘。瞻奉<a href=\"/remen/huanxi.html\" class=\"keylink\" target=\"_blank\">欢喜</a>作礼而退。</p></div>"
}]