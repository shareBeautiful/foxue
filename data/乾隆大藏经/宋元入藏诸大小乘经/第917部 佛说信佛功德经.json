[{
    "title": "第917部 佛说信佛功德经",
    "author": "法贤法师 译",
    "html": "<div class=\"B1_text\"><p>佛说信佛<a href=\"/remen/gongde.html\" class=\"keylink\" target=\"_blank\">功德</a>经</p><p>如是我闻。一时佛在阿拏迦城庵罗园中。与大众俱。尔时尊者<a href=\"/remen/sheli.html\" class=\"keylink\" target=\"_blank\">舍利</a>弗。食时着衣持钵。入阿拏迦城。于其城中。次第乞已。复还本处。收衣洗足。敷座而食。饭食讫已。往诣佛所。头面礼足。于一面立。合掌向佛。而作是言。<a href=\"/remen/shizun.html\" class=\"keylink\" target=\"_blank\">世尊</a>。我今于佛深起<a href=\"/remen/xinxing1.html\" class=\"keylink\" target=\"_blank\">信心</a>。何以故。谓佛<a href=\"/remen/shentong.html\" class=\"keylink\" target=\"_blank\">神通</a>最胜无比。所有过现未来<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>等。尚无有能知佛神通。况复过者。岂能证于无上<a href=\"/remen/puti.html\" class=\"keylink\" target=\"_blank\">菩提</a>。</p><p>佛言。善哉善哉。舍利弗。汝能善说。甚深广义。汝当<a href=\"/remen/shouchi.html\" class=\"keylink\" target=\"_blank\">受持</a>于大众中作师子吼。广为宣说。舍利弗复白佛言。世尊。我今于佛所起信心。乃为过去未来现在无有能者。亦无沙门婆罗门等。知于佛通过于佛者。岂能证于无上菩提。</p><p>佛告舍利弗。于意云何。所有三世诸佛如来应供正等正觉。具清净戒<a href=\"/remen/zhihui.html\" class=\"keylink\" target=\"_blank\">智慧</a><a href=\"/remen/jietuo.html\" class=\"keylink\" target=\"_blank\">解脱</a>神通妙行。我以通力皆悉了知。彼诸如来应供正等正觉亦复如是。知我所有具清净戒智慧解脱神通妙行。舍利弗。汝勿谓今释迦牟尼佛独具此通。舍利弗言。不也世尊。我不作是言。唯佛具此神通。我知三世如来应供正等正觉。清净戒法智慧解脱神通妙行皆悉同等。佛言。舍利弗。如是如是。所有三世诸佛如来正等正觉。皆悉具此神通等法。汝但为彼<a href=\"/remen/zhongsheng.html\" class=\"keylink\" target=\"_blank\">众生</a>。宣布如是甚深之法。一心受持。于大众中。作师子吼。而为广说。舍利弗白佛言。世尊。我佛宣说广大甚深最胜妙法。乃至善不善业。及诸缘生法。我皆如实一一了知。了一法已复修一法。修一法已复灭一法。灭一法已复证一法。是故我今于佛起信。是真正等正觉。</p><p>佛告舍利弗。汝今往问余人。过去世中。可有沙门婆罗门而能了知真实通力等过佛者。乃至<a href=\"/remen/chengfo.html\" class=\"keylink\" target=\"_blank\">成佛</a>菩提。汝当往问彼作何答。</p><p>复次舍利弗。汝复往彼问于余人。未来世中可有沙门婆罗门与佛等者。乃至成佛菩提。汝当往问。彼作何答。</p><p>复次舍利弗。汝可往彼复问于余人。现在世中可有沙门婆罗门与佛等者。乃至成佛菩提。</p><p>复次舍利弗。又复往彼问于余人。所有过去未来现在世中。沙门婆罗门等归依何人。汝当往问。彼作何答。</p><p>尔时舍利弗白佛言。世尊。是义不然。我从佛闻。记念受持。无有二佛并出于世。唯佛世尊是真正等正觉。是正遍知者。具足最上神通之力。世尊。我不见有沙门婆罗门而能知此通力。况复过于佛者。乃至成佛菩提。</p><p>尔时舍利弗复白佛言。我见世尊有种种最胜之法。最胜法者。谓佛世尊当<a href=\"/remen/shuofa.html\" class=\"keylink\" target=\"_blank\">说法</a>时。所得善利。佛悉能知。若有沙门婆罗门等。住于山野树下冢间。及在空舍。入三摩地。断诸<a href=\"/remen/fannao.html\" class=\"keylink\" target=\"_blank\">烦恼</a>。修习<a href=\"/remen/yuanman.html\" class=\"keylink\" target=\"_blank\">圆满</a>。增益善法。正心记念。又彼沙门婆罗门等。断诸恶法。而修善法。乃至<a href=\"/remen/zhengde.html\" class=\"keylink\" target=\"_blank\">证得</a>果位。如是等法。佛悉能知。是即名为佛最胜法。无有沙门婆罗门知此通力过于佛者。乃至成佛菩提。</p><p>复次我佛世尊具最胜法。谓佛世尊善能分别十二处法。及能为他广大宣说。无有沙门婆罗门能了知此十二处法。及能分别十二处者。所谓眼处色处。耳处声处。鼻处香处。舌处味处。身处触处。意处法处。如是等法。唯佛世尊。悉能了知。是即名为佛最胜法。无有沙门婆罗门等过于佛者。乃至成佛菩提。</p><p>复次我佛世尊有最胜法。谓佛世尊善能了知补特伽罗法理。及为他说。无有沙门婆罗门等知如是法。及为他说补特伽罗法者。而身七种。所谓随信行。随法行。信解。见至。身证。慧解脱。俱解脱。如是七种补特伽罗最上之法。唯佛世尊悉能了知。是即名为佛最胜法。</p><p>复次我佛世尊有最胜法。谓佛世尊出真实语无有虚妄。亦无绮语而不两舌。所出言辞是真大利。是最胜法。有因有缘。能于大众中。出微妙音说甚深义。如是最上真实之法。唯佛世尊悉能了知。是即名为佛最胜法。</p><p>复次我佛世尊有最胜法。谓佛世尊以三摩钵底。观有漏身不净可恶。所谓身分上下。发毛爪齿。皮肉筋骨。如是等种种不净之物。充满其身。佛悉能知。是不究竟。是可厌离。此名第一三摩钵底。</p><p>复次世尊。若有沙门婆罗门等。于身上下所有皮肉骨髓诸臭秽等有漏不净。能以智慧如实观者。是为第二三摩钵底。</p><p>复次世尊。若有沙门。以智慧观有漏身。尽此一世而不究竟。若能如是观者。是为第三三摩钵底。</p><p>复次世尊。若有沙门。能以智慧观有漏身。今世不究竟。乃至后世亦不究竟。若能如是观者。是为第四三摩钵底。</p><p>复次世尊。若有沙门。能以智慧。如前观察有漏之身。今世后世。皆不究竟。乃至后后世亦不究竟。不净可恶。若能如是观者。是为第五三摩钵底。</p><p>复次世尊。如是有漏不净。不究竟法。唯佛世尊。以清净天眼过于肉眼。悉见众生生灭好丑善趣恶趣。乃至生于天界。皆如实知。是即名为佛最胜法。</p><p>复次我佛世尊有最上胜法。谓世尊说法时。若有沙门婆罗门归向听受。求寂静者。彼皆依止七觉分。七觉分者。谓择法觉分。<a href=\"/remen/jingjin.html\" class=\"keylink\" target=\"_blank\">精进</a>觉分。喜觉分。轻安觉分。舍觉分。念觉分。定觉分。如是七法。唯佛世尊悉能了知。是即名为佛最胜法。</p><p>复次我佛世尊有最胜法。谓善分别四正勤法。四正勤者。谓已作恶令断。未作恶令止。已作善令增长。未作善令发生。如是等法。于天上人间。广大宣说。而作利益。是即名为佛最胜法。</p><p>复次我佛世尊有最胜法。谓佛世尊能以正智现大神通。其神通者。谓从一现多。摄多为一。或现空无所有。或现城隍山石随身而去。或现从地以手扪摸<a href=\"/remen/xukong.html\" class=\"keylink\" target=\"_blank\">虚空</a>乃至梵界。或现履水如地。或现空中跏趺而坐。或现行相。譬如日月行于虚空。如是神通。若有沙门婆罗门等。见此通力。生不信者。我说彼等皆是愚迷凡夫。彼非圣者。彼不具通。不求正觉。亦不乐求寂静<a href=\"/remen/niepan.html\" class=\"keylink\" target=\"_blank\">涅槃</a>。而此通力。是即名为佛最胜法。</p><p>复次世尊。<a href=\"/remen/shijian.html\" class=\"keylink\" target=\"_blank\">世间</a>所欲。喜色善色等。有所求者。如来为彼众生。随根而行。是即名为如来神通。</p><p>复次世尊。世间所有喜不喜色。善不善色。彼二俱离舍而不住。善知<a href=\"/remen/suming.html\" class=\"keylink\" target=\"_blank\">宿命</a>。是即名为如来神通。</p><p>复次世尊。色中见色是即名为如来神通。</p><p>复次世尊。内无色想见诸外色。是即名为如来神通。</p><p>复次世尊。身善解脱证得行住。是即名为如来神通。</p><p>复次世尊。空无边处决定证得。是即名为如来神通。</p><p>复次世尊。识无边处决定证得。是即名为如来神通。</p><p>复次世尊。无所有处决定证得。是即名为如来神通。</p><p>复次世尊。非想非非想处决定证得。是即名为如来神通。</p><p>复次世尊。了知受想受想灭已。是即名为如来神通。如是等最胜神通境界。唯佛世尊悉能了知。是即名为佛神通力。</p><p>复次我佛世尊有最胜法。谓沙门婆罗门等。所有过去一生多生所作<a href=\"/remen/yinyuan1.html\" class=\"keylink\" target=\"_blank\">因缘</a><a href=\"/remen/guobao.html\" class=\"keylink\" target=\"_blank\">果报</a>思念等事。乃至寿量。我于俱胝岁数而不能知。唯佛世尊。知彼沙门婆罗门于过去时中处处所止。或<a href=\"/remen/sejie.html\" class=\"keylink\" target=\"_blank\">色界</a>中。或<a href=\"/remen/wusejie.html\" class=\"keylink\" target=\"_blank\">无色界</a>中。或有想处。或无想处。或非有想非无想处。彼种种所作因缘果报等事。悉能了知。是即名为佛最胜法。</p><p>复次我佛世尊有最胜法。谓世尊说法时。皆如实说。或有沙门婆罗门等。以愚痴故。生彼此意。起疑惑心。谓佛说法。皆以事相言说。所说之法。三世同说。若近若远。及心意法。亦如是说。彼所说法。皆不如实。作是疑者。佛悉能知。是则名为佛最胜法。</p><p>复次我佛世尊说法时。若有沙门婆罗门自不生疑。后闻人言。佛所说法皆不如实。闻是言已。便复起疑。亦谓世尊以事相言说。起是谤者。佛亦能知。是即名为佛最胜法。复次我佛世尊说法时。若沙门婆罗门等。本不生疑。不谓世尊事相言说。后闻人言。随彼生疑。而复告语他人。令他亦生疑惑。由疑惑故。生彼此意。作如是言。此事如前。皆非真实。此是众生种种异心。佛于如是。皆悉了知。是即名为佛最胜法。</p><p>复次我佛世尊。见有沙门在三摩地无疑无说。佛悉能知彼之<a href=\"/remen/xingyuan.html\" class=\"keylink\" target=\"_blank\">行愿</a>。又复或见沙门从定而出。佛亦能知。彼所有事及有疑惑故彼出定。如是疑惑佛皆决了。是即名为佛最胜法。</p><p>复次我佛世尊有最胜法。谓佛世尊善能了知诸不究竟法。若有沙门婆罗门。在于山中。住等引心。以自通力。知二十增减劫事。彼作是念。我于过去世中。所有增减劫事。我悉能知。世尊彼沙门婆罗门。而于未来及今现在增减等事。而不能知。唯佛世尊具知三世增减等事。是名了知第一不究竟法。</p><p>复次世尊。若有沙门婆罗门等。止于深山。住等引心。以自通力。知四十增减劫事。彼作是念。未来世中。所有增减。我已悉知。世尊彼沙门婆罗门。而不知彼过去现在增减劫事。唯佛世尊。具知三世。是名了知第二不究竟法。</p><p>复次世尊。若有沙门婆罗门等。在于深山。住等引心。以自通力。知八十增减劫事。彼作是念。所有过去未来增减等事。我悉能知。世尊彼沙门婆罗门。唯今现世所有边际。而不能知。唯佛世尊一一了知三世边际。是即名为了知第三不究竟法。如是世尊以清净天眼过于肉眼。悉见众生生灭之法。乃至生于天界。是即名为佛最胜法。</p><p>复次我佛世尊有最胜法。谓佛世尊以调伏法。了知诸补特伽罗心所乐法。从应为说是补特伽罗。既了知已。如理<a href=\"/remen/xiuxing.html\" class=\"keylink\" target=\"_blank\">修行</a>。断三烦恼。不久证于须陀洹果。逆<a href=\"/remen/shengsi.html\" class=\"keylink\" target=\"_blank\">生死</a>流。七往天上。七来人间。尽苦边际。如是世尊皆悉了知。又复世尊。知彼补特伽罗意乐之法。如理修行。断三烦恼。及断贪嗔痴。不久证于斯陀含果。一来人间。尽苦边际。如是世尊悉皆了知。又复世尊。善知补特伽罗意乐之法。如理修行。断五烦恼及随烦恼。不久证于阿那含果。如是世尊悉皆了知。又复世尊。善知补特伽罗。如理修行。非久漏尽。证解脱法。我生已尽梵行已立。所作已办。不受后有。如是等法。世尊一一皆悉了知。是即名为佛最胜法。</p><p>复次我佛世尊有最胜法。谓佛世尊善能了知四种胎藏。一者不知入胎。亦复不知住出。二者有知入胎。不知住出。三者有知入住。不知出胎。四者有入住出皆悉了知。如是四种。知有差别。唯佛世尊。一一了知。是即名为佛最胜法。</p><p>复次我佛世尊有最胜法。谓佛世尊。善能了知诸补特伽罗。随所断障而证圣果。如是等法。佛悉了知。是即名为佛最胜法。</p><p>复次我佛世尊有最胜法。谓佛世尊。了知有人已具信根。戒行清净。智慧具足。真实无妄。<a href=\"/remen/wuwo.html\" class=\"keylink\" target=\"_blank\">无我</a>无懈。无诸幻惑。亦无散乱。亦不贪欲。不以邪道引示众生。常行<a href=\"/remen/zhengnian.html\" class=\"keylink\" target=\"_blank\">正念</a>。如是等法。唯佛世尊。悉能了知。是即名为佛最胜法。</p><p>尔时舍利弗复白佛言。世尊。世间所有愚痴凡夫。贪诸欲乐。劳苦己身。求无义利。诸佛如来。于此不然。唯乐利他。非求自乐。善了心法。见法寂静。住安乐句。无欲无苦。得四<a href=\"/remen/chanding.html\" class=\"keylink\" target=\"_blank\">禅定</a>。是故世尊。若有上根善男子等。当如是见。当如是闻。当如是觉。当如是知。是即名为真上根者。</p><p>尔时会中。有一尊者。名曰龙护。手执宝拂。侍立佛侧。时尊者龙护白佛言。世尊。我见诸邪外道尼干子等。于佛世尊。先不起信。唯于邪道。竞说胜能。是故我今建立表刹宣示于世。咸使闻知佛胜功德。于佛世尊。是大丈夫。最尊最上。无有等者。</p><p>尔时世尊告尊者龙护言。汝莫作是说。莫宣示他人佛胜功德。我今不欲如是称扬。于是尊者龙护赞世尊言。善哉善哉。是真正等正觉。</p><p>尔时佛告尊者舍利弗。汝当善以如是<a href=\"/remen/zhengfa.html\" class=\"keylink\" target=\"_blank\">正法</a>。广为苾刍苾刍尼。优婆塞优婆夷。及诸沙门婆罗门。流布宣说。乃至诸魔外道尼干子等。所有邪见不信佛者。闻此正法。令起深信。归向于佛。而生<a href=\"/remen/zhengjian.html\" class=\"keylink\" target=\"_blank\">正见</a>。了知正法。又复告言。汝舍利弗。应当如是流布宣说。</p><p>尔时世尊谓尊者舍利弗。言已。默然而住。于是尊者舍利弗。承佛威力。说是法已。<a href=\"/remen/lifo.html\" class=\"keylink\" target=\"_blank\">礼佛</a>而退。时诸会众。得闻正法。<a href=\"/remen/huanxi.html\" class=\"keylink\" target=\"_blank\">欢喜</a>作礼。信受奉行。</p></div>"
}]