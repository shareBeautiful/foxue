[{
    "title": "第1020部 菩提场庄严陀罗尼经",
    "author": "大广智不空 译",
    "html": "<div class=\"B1_text\"><p><a href=\"/remen/puti.html\" class=\"keylink\" target=\"_blank\">菩提</a>场<a href=\"/remen/zhuangyan.html\" class=\"keylink\" target=\"_blank\">庄严</a>陀罗尼经</p><p>如是我闻。一时薄伽梵住筏罗痆斯大城广博大园。与苾刍众五千人俱。皆是大阿罗汉。诸漏已尽所作已办。逮得已利断诸有结。复有菩萨摩诃萨五百人俱。</p><p>尔时<a href=\"/remen/shizun.html\" class=\"keylink\" target=\"_blank\">世尊</a>满月十五日而坐<a href=\"/remen/shuofa.html\" class=\"keylink\" target=\"_blank\">说法</a>。其众会有无量俱胝那庾多百千有情。<a href=\"/remen/poluomen.html\" class=\"keylink\" target=\"_blank\">婆罗门</a>刹利梵志尼干子等。及余外道戏论幻术居尸林纳衣持牛戒者居山谷持禁戒者。复与大天众皆于佛前众会而坐。时大众会邪见异道心怀疑难。如来愍念皆安慰之。恣其所问。复有天龙药叉乾闼婆阿修罗伽楼罗紧那罗摩睺罗伽人非人等。前后围绕而坐。复有天帝释。与忉利天子天众百千眷属。前后围绕来至佛所。复有梵王与娑诃世界主梵众天子百千眷属皆来集会。复有日月天子宝贤满贤贤力天等。与大药叉将众及大<a href=\"/remen/zizai.html\" class=\"keylink\" target=\"_blank\">自在</a>天、那罗延天、焰魔天、水天、俱尾罗天、四大天王、吉祥天女、辩才天女、诃利帝母、商弃尼天女、花齿天女、诃利帝五百子等。皆与眷属众会而坐。复有娑伽罗龙王难陀龙王乌波难陀龙王与无量百千龙众围绕。复有紧那罗王摩呼罗伽王与无量眷属前后围绕作大<a href=\"/remen/gongyang.html\" class=\"keylink\" target=\"_blank\">供养</a>而住听法其大众会有大婆罗门名毗钮达多。住波吒离子城。是婆罗门多诸财宝丰饶巨富。与毗<a href=\"/remen/shamen.html\" class=\"keylink\" target=\"_blank\">沙门</a>天王等敌。是婆罗门多闻聪哲<a href=\"/remen/zhihui.html\" class=\"keylink\" target=\"_blank\">智慧</a>审虑。谛修善品意乐净信。极善归依<a href=\"/remen/sanbao.html\" class=\"keylink\" target=\"_blank\">三宝</a>。优婆塞中最为第一。其婆罗门为无子息昼夜作是思惟。若无子息当生何趣。又断我族。婆罗门又作思惟。大师佛世尊即是我父我是<a href=\"/remen/fozi.html\" class=\"keylink\" target=\"_blank\">佛子</a>。真正妙法是我之母。僧伽圣众是我兄弟。今生有幸遇大吉祥及于来世。我今问佛世尊修何法行。我由<a href=\"/remen/xiuxing.html\" class=\"keylink\" target=\"_blank\">修行</a>一法。收摄一切善根。<a href=\"/remen/huixiang.html\" class=\"keylink\" target=\"_blank\">回向</a>于无上正等菩提。常恒三宝种永不断绝。由此福<a href=\"/remen/yinyuan1.html\" class=\"keylink\" target=\"_blank\">因缘</a>得有子息。我今欲问世尊修何法行。尔时毗钮达多大婆罗门。往诣世尊绕佛三匝。</p><p>合掌<a href=\"/remen/lifo.html\" class=\"keylink\" target=\"_blank\">礼佛</a>而白佛言。世尊能以一法积集一切善根。所谓<a href=\"/remen/zhengde.html\" class=\"keylink\" target=\"_blank\">证得</a>无上正等菩提。即成共诸三宝善根无尽。令我获得子息。世尊告言善哉善哉大婆罗门。能问如是义汝今当听极善作意。吾今为汝广称赞敷演。大婆罗门有菩提场庄严陀罗尼大教王由此陀罗尼。种植一切善根能满一切意愿。我念过去世。于婆吒离子城东门外。有一大园。其园名阿苏离园。中有罗刹女住。名花阿苏离。其罗刹女禀性暴恶威怒。千由旬内所有男女。童男童女夺其精气。波吒离子城中人民常被惊怖怀大忧惧。互相瞻视咸言作何方便。时众多耆旧告诸人众。汝等谛听我等闻佛出世。其<a href=\"/remen/fohao.html\" class=\"keylink\" target=\"_blank\">佛号</a>曰妙光幢如来应供正遍知。汝等应当往诣彼佛世尊所。问佛世尊。救济汝等忧惧之难。时诸人众白耆旧言。世尊今者在于何处。耆旧答言世尊今在半遮罗聚落。是诸人众复白耆旧。我等作何方便。耆旧告言汝等还归。可于净处以瞿摩夷和土涂作方坛。四方齐整散诸杂花。置四香炉四瓶香水并四叠食然四盏灯。又取一频伽瓶满盛香水。取一齿木安于瓶上。应当启请彼如来言。惟愿世尊明日食时降临于此。如来悉知过去未来现在之事。如来拔济一切有情堕险趣者。<a href=\"/remen/diyu.html\" class=\"keylink\" target=\"_blank\">地狱</a>饿鬼畜生。常令<a href=\"/remen/jietuo.html\" class=\"keylink\" target=\"_blank\">解脱</a>。如来必当食时降赴以大<a href=\"/remen/shentong.html\" class=\"keylink\" target=\"_blank\">神通</a>。并诸眷属来至波吒离城。时诸人众闻此语已。众人咸集高显净处。以瞿摩夷和土涂坛以种种花散其坛上。严饰贤瓶置种种食饮涂香<a href=\"/remen/shaoxiang.html\" class=\"keylink\" target=\"_blank\">烧香</a>。然灯置于四方。种种音乐金频伽宝庄严瓶满盛香水。齿木安于瓶上。置坛中心。以和雅音高声作是唱言。稽首归命妙光幢如来世尊应正等觉。稽首归命怜愍一切有情大牟尼世尊。稽首归命奇特法性佛世尊。惟愿拔济我等受苦<a href=\"/remen/zhongsheng.html\" class=\"keylink\" target=\"_blank\">众生</a>。惟愿明日食时来受我供。安慰我等一切有情。为归为依为作善趣。解脱我等极甚怖畏险恶难处。时大人众才发此言。于其处地六种震动。频伽宝瓶倾倒于地。即成大莲华池。天妙八<a href=\"/remen/gongde.html\" class=\"keylink\" target=\"_blank\">功德</a>水充满其中。其水香净不冷不热令人悦意。其池水中有种种花。所谓青莲华红莲华赤莲华白莲华满于池内。金砂布地四道宝阶。以种种宝间错庄严。即其齿木变为宝树。高六由旬纵广正等有八由旬。其树根茎枝叶花果皆七宝所成。复于是处其地宽广严净。面各十二由旬成一大曼茶罗。其处令人爱乐。殊丽端严。处处皆有种种水陆诸花。于花树上。有种种鸟鹦鹉孔雀迦陵频伽共命之鸟及余吉祥诸鸟。金嘴金髻毛羽皆是七宝所成。出和雅音。其地种种花树以为庄严。所谓多摩罗树瞻卜花树。波吒罗树无忧树。阿低木多迦树苏摩那树。迦南摩树抳罗树。大抳罗树朅乳罗树。祥薇花树止蓝拏迦树。庾体(他以反)迦树信拏迦缚离树等。皆是妙光幢如来本愿菩提场庄严陀罗尼神力加持故。作大神变。时波吒离子人众心生奇特。互相视言。今所现者大神通相先应而现。谁之威力谁之神通于此赡部洲现大利益现大功德。当于<a href=\"/remen/shijian.html\" class=\"keylink\" target=\"_blank\">世间</a>现此瑞相。与诸有情成大利益。时彼人众互相视言。汝等各去营办种种殊胜饮食。明日请佛广大供养。时彼人众各还本家。其夜营办种种饮食色香美味香花涂香末香幢幡音乐。与多眷属将至中路只候世尊。时妙光幢如来在半遮逻大聚落中。与大众会说法<a href=\"/remen/jiaohua.html\" class=\"keylink\" target=\"_blank\">教化</a>。于大众前忽现七宝所成频伽水瓶并及齿木。</p><p>尔时世尊见已微笑即舒百千福庄严金色臂。取频伽瓶并及齿木。寂然而住。尔时大众见此事已。咸生奇特叹未曾有。现此瑞相未知何方迎请世尊。</p><p>尔时众中有一菩萨摩诃萨。名妙清净慧。往诣佛所头面礼足。右绕三匝而白佛言。世尊此之瑞相从何而来。现频伽水瓶并及齿木。奉请世尊。佛言此频伽瓶齿木从波吒离子大城而来。告妙清净慧菩萨言。汝可行筹随从我者。以大神力明日晨朝当入波吒离子大城。时妙清净慧菩萨摩诃萨闻是语已寻即行筹。告诸声闻众菩萨众有大神通能作神境通者。可受此筹。明日晨朝入波吒离城。时清净慧菩萨遍行筹已。即请世尊。</p><p>尔时世尊于晨朝时。齐整衣服以大威严以大眷属。以大神力游戏加持。与诸大众即乘<a href=\"/remen/xukong.html\" class=\"keylink\" target=\"_blank\">虚空</a>。天龙药叉乾闼婆阿修罗迦楼罗紧那罗摩睺罗伽作大音乐。以种种香花涂香末香衣服严具。于虚空中。供养如来。以佛神通于须臾顷至波吒离子大城。从空而下至宽广严净大曼茶罗处。坐师子座。彼大众各各自乘化宫殿而来会坐。时城中人众以佛威神力。各持种种。供养世尊及彼大众菩萨声闻众天龙八部众。声闻众世尊知食时将至。皆令坐食。种种色香美味饮食恣意食足。</p><p>尔时大众食已。洗漱整理衣服。以大神通复以供养旋绕三匝。各于佛前次第而坐。即以上事白佛言。世尊于此城东门外。有园名阿苏离。于彼园中有罗刹女。名花阿苏离。其性暴恶。常夺男女童男童女精气。昼夜常怀害心。惟愿世尊开示方便除此灾害。</p><p>尔时妙光幢如来安慰大众。寂默而住示现微笑。从佛面门出种种光明。以此其光照曜三千<a href=\"/remen/daqianshijie.html\" class=\"keylink\" target=\"_blank\">大千世界</a>。及照阿苏离园罗刹女并百千眷属佛威神力令彼罗刹女。并诸眷属四方驰走。其园被烧如一火聚。悲声号哭十方奔走。我等归谁谁当救我。是时城中有诸天众。空中出声告言。汝等可往妙光幢如来所稽首归依。当令汝获得安乐。时彼花阿苏离罗刹女百千眷属忙然。往诣佛所头面礼足。白佛言惟愿世尊救我。惟愿薄伽梵救我。惟愿修伽陀救我。世尊我从今已后更不敢害诸有情。更不敢侵恼有情时妙光幢如来默然而许。即入菩提场游戏神通加持三摩地。由入此三摩地故。照曜十方一切佛刹。彼刹中一切如来悉皆显现。并闻为大众说法音声。时妙光幢如来。说菩提场庄严陀罗尼。彼十方世界中如来皆赞言。善哉善哉妙光幢如来。善说菩提场庄严陀罗尼教王。令调伏花阿苏离罗刹女并及眷属。安立十善业道。并诸人众令得不退转地。置于善道。即其城地七宝所成。及雨七宝。其赡部洲人民丰饶安乐。大婆罗门我当彼之时。为婆罗门童子。年始七岁。闻此陀罗尼。于<a href=\"/\" class=\"keylink\" target=\"_blank\">佛教</a>中得生净信。便证无上正等菩提。大婆罗门或有犹豫生疑者。往昔时花阿苏离罗刹女。岂异人乎即汝身是。何以故汝花阿苏离罗刹女。时损害众生无有慈心。经<a href=\"/remen/wuliangjie.html\" class=\"keylink\" target=\"_blank\">无量劫</a>堕于恶趣。大婆罗门莫生疑惑。当彼之时波吒离子城中人众。今此天龙药叉乾闼婆阿修罗迦楼罗紧那罗今来云集者。是大婆罗门或生犹豫。或生疑惑。当彼之时罗刹女百千眷属者。不应如是见。何以故是我集会中。婆罗门刹利梵志尼干子。及余外道戏论幻术者。居尸林纳衣持牛戒者。居山谷持禁戒者等是。</p><p>尔时释迦牟尼如来说往昔因缘已。默然而住。时一切大众。闻此往昔因缘。皆生奇特。持种种香花涂香末香花鬘衣服幢幡。往诣世尊所而作供养。右绕三匝头面礼足。而作是言。惟愿世尊说菩提场庄严陀罗尼教王。惟愿世尊说。惟愿修伽陀说此大明王。令一切有情作大光明。于后末世一切有情。能满诸愿。</p><p>尔时世尊大众请已。默然而住受请微笑。现微笑后。从其面门出种种光。照曜十方世界。照曜已彼世界中一切诸佛悉皆显现。又闻彼诸如来说法语言。于此地中即生七宝树。其树根茎枝叶花果殊胜。天妙悦意受用安乐。现于赡部洲。其树现大游戏神通加持。</p><p>尔时文殊师利童真菩萨。见此神通及见如来微笑。往诣世尊头面礼足。绕佛三匝合掌向佛。白佛言世尊惟愿说菩提场庄严陀罗尼教王。惟愿善逝说之。与一切有情作大利益。长养一切种植善根者。</p><p>尔时释迦牟尼如来受文殊师利童真菩萨请。即入观佛三摩地。由才入此三摩地。于<a href=\"/remen/shana.html\" class=\"keylink\" target=\"_blank\">刹那</a>顷。见十方世界刹土一切诸佛。如一箭道。彼十方世界九十俱胝百千恒河沙数诸佛。皆来集会同声赞释迦牟尼如来言。善哉善哉释迦牟尼如来。善说此大陀罗尼教王。过去一切如来已说。悉皆加持<a href=\"/remen/suixi.html\" class=\"keylink\" target=\"_blank\">随喜</a>。惟愿世尊广为宣说菩提场庄严陀罗尼法要大教王<a href=\"/remen/yigui.html\" class=\"keylink\" target=\"_blank\">仪轨</a>。</p><p>尔时文殊师利童真菩萨。以如来所生法界。盛于钵中。二手捧钵奉献如来。</p><p>尔时释迦牟尼如来舒金色臂。受文殊师利童真菩萨钵。受已掷于空中。于刹那顷其钵遍满虚空。所盛法界<a href=\"/remen/sheli.html\" class=\"keylink\" target=\"_blank\">舍利</a>如来形像。满三千大千世界虚空。彼如来咸皆赞叹释迦牟尼如来言。善哉善哉释迦牟尼佛。见彼一一如来前。皆有释迦牟尼佛并大众会。一一释迦牟尼佛前。复有文殊师利菩萨。满钵盛法界奉献。现大神通现大神变。</p><p>尔时金刚手菩萨摩诃萨白文殊师利童真菩萨言。甚奇特文殊师利童真菩萨。现于如来大众会神变。今此光相为谁所现。以何因缘是谁威神现大如来形像集会。</p><p>文殊师利言。金刚手汝岂不知现此光相神变耶。金刚手言。文殊师利我昔未曾见闻如是大神通一切如来集会。此之希有未曾见闻。今乃得见。尔时金刚手菩萨摩诃萨。旋转金刚杵右绕世尊。佛前而住白佛言。世尊欲说何法。今有未曾见闻相现。于世间中大神通相分明而现。佛言金刚手且待须臾当自证见。于刹那顷佛前忽然有七宝柱从地踊出高七千踰缮那阔五千踰缮那。天妙庄严光明炽盛。垂妙缯彩真珠罗网弥覆其上。铃铎摇动出和雅音花鬘庄严。无量俱胝百千天子从空而下。持种种七宝供养具而供养宝幢。</p><p>尔时世尊告金刚手菩萨言。汝可往开幢门。</p><p>尔时金刚手菩萨。遍身光焰如火聚炽盛。头冠璎珞庄严其身。执金刚杵面貌忿怒令人怖畏。近至宝幢而申右臂开其幢门。开幢门已。于是幢中有师子座。其座阎浮檀金所成。七宝庄严。以种种天妙衣服敷其座上。广博面金口高勇光明幢顶如来应供正遍知如来。于上而坐入三摩地而现。</p><p>尔时广博金口高勇光明幢顶如来。赞叹释迦牟尼佛言。善哉善哉释迦牟尼如来。于世间中现大神变。现大如来集会。无有神变集会与此等者。先佛等觉而亦未有此如来集会神通示现。唯愿世尊说此菩提场庄严陀罗尼教王。成多人利益安乐哀愍。此如来形像游戏神通集会。现此幢相。皆是菩提场庄严陀罗尼威力。现此神变。亦是此陀罗尼加持先现此瑞。惟愿世尊说菩提场庄严陀罗尼大教王。</p><p>尔时释迦牟尼如来。受广博面金口高勇光明幢顶如来请已。即说菩提场庄严陀罗尼曰。</p><p>曩谟婆誐嚩帝尾补攞嚩娜曩建赞努得讫使(三合)钵多(二合)钵啰(二合)婆(引)娑计睹母啰驮宁(二合)萨嚩怛他(引)蘖跢写曩谟婆誐嚩帝舍(引)枳也(二合)母曩曳怛他(引)蘖多(引)夜(引)啰贺(二合)帝三藐三没驮(引)野怛儞也(二合)他(引)唵冒地冒地冒地冒地萨嚩怛他(引)蘖多虞(引)者啰驮啰驮啰贺啰贺啰钵啰(二合)贺啰钵啰(二合)贺罗么贺(引)冒地唧多驮啰主卢主卢舍怛啰湿弭(二合)散祖儞帝萨嚩怛他(引)蘖多毗色讫帝(二合)虞[寧*頁]虞拏嚩帝没驮虞拏嚩婆细弭里弭里誐誐曩怛丽萨嚩怛他(引)蘖多地瑟耻(二合)帝曩婆萨多(二合)丽舍么舍么钵啰(二合)舍么钵啰(二合)舍么萨嚩播(引)跛钵啰(二合)舍么宁萨嚩播(引)跛尾输(引)驮宁虎卢虎卢么贺冒地末(引)誐三钵啰(二合)悉体(二合)帝萨嚩怛他(引)蘖多钵啰(二合)底(丁以反)瑟耻(二合)多秫第娑嚩(二合引)诃(引)</p><p>才说此菩提场庄严陀罗尼大教王已。十方一切诸佛皆赞言善哉善哉。及所现一切如来称善哉善哉。释迦牟尼如来善说此陀罗尼教王。利益安乐一切有情。尔时大地六种震动。雨种种花雨涂香末香衣服严具真珠臂钏头冠璎珞。诸天于空中奏种种音乐出微妙声。雨种种花。所谓青莲华红莲华。赤莲华白莲华。曼陀罗华摩诃曼陀罗华。卢遮华曼殊沙花摩诃曼殊沙花。苏摩那花婆利师迦花。瞻卜花搔干地花。以种种花而供养佛。今于如来大集会。闻此大陀罗尼。或有证得阿罗汉果。或证缘觉菩提果。或有证斯陀含果。或有证阿那含果。或有证须陀洹果。或有住<a href=\"/remen/putixin.html\" class=\"keylink\" target=\"_blank\">菩提心</a>。或有得不退转地。或有得授无上正等菩提记。或有生天<a href=\"/remen/guobao.html\" class=\"keylink\" target=\"_blank\">果报</a>。或在地狱受诸苦恼悉皆解脱。或有生焰魔界。或生傍生或有生于鬼趣。彼等悉皆解脱安置佛道。于此阎浮提大示现种种神通。其世界众生皆炽盛欢悦。人民充满丰饶安乐。</p><p>尔时金刚手秘密主<a href=\"/remen/dl.html\" class=\"keylink\" target=\"_blank\">顶礼</a>佛足。合掌白佛言。世尊说此陀罗尼教王。甚极难得。若有苾刍苾刍尼优婆塞优婆夷善男子善女人。闻此陀罗尼。<a href=\"/remen/shouchi.html\" class=\"keylink\" target=\"_blank\">受持</a>读诵为他宣说如理作意。生几所福成就。佛言善哉善哉金刚手大秘密主。妙问如是义。此问极端严极善妙问。金刚手汝可往诣文殊师利菩萨所问。应当为汝广分别说。</p><p>尔时金刚手即诣文殊师利菩萨所。右绕文殊师利菩萨白言。若有人受持读诵为他宣说如理作意此菩提场庄严陀罗尼。得几所福。文殊师利童真菩萨告金刚手言。谛听我今以譬喻说。尽三千大千世界处所有土地山川堆阜。析为百分千分乃至细如毛。端分我不见一。处微尘不周遍。我又以天眼。观如来身分舍利。亦遍一切处。我无不见如来法身身分舍利。法界舍利。骨舍利肉舍利。如一芥子量。空界而不周遍。或有人具大威德神通。悉能算数观察度量。可知其数。金刚手其人是为智慧是为聪哲耶。金刚手言文殊师利是人甚奇特希有。文殊师利复言金刚手。谛听如上微尘舍利算数。观察度量可知其数。复次金刚手所有一切微尘。一切身分舍利。准如上数。微尘准如上数。舍利数量尔所如来。或住一劫或余一劫或复千劫。赞扬此菩提场庄严陀罗尼教王功德。不能譬喻校量尽其功德福利。金刚手此菩提场庄严陀罗尼教王。有如是大威德。若有受持读诵为他宣说供养经卷。当知是人获无量无边功德。不可穷尽。</p><p>彼大众集会天龙药叉乾闼婆阿苏啰迦楼罗紧那罗摩睺罗伽。及彼众中有情。从文殊师利童真菩萨。闻此所说功德。皆得阿耨多罗三藐三菩提不退转地。所谓阿耨多罗三藐三菩提记。咸皆三度嗢陀南赞叹。曩谟归命释迦牟尼应供正遍知佛世尊。曩谟归命奇特神通佛世尊。曩谟归命作奇特业佛世尊。</p><p>尔时金刚手大秘密主。白文殊师利童真菩萨言。云何于此菩提场庄严陀罗尼大教王种植善根。文殊师利童真菩萨言。金刚手此义当问如来。如来悉知是义。</p><p>尔时金刚手秘密主。往诣佛所绕佛三匝。而白佛言云何于此菩提场庄严陀罗尼。种植善根。佛言金刚手汝今谛听。当为汝说此陀罗尼种植善根法。金刚手若有善男子善女人。欲求种植善根。修无上菩提道资粮者。苾刍苾刍尼优婆塞优婆夷或善男子善女人净信<a href=\"/remen/shanxin.html\" class=\"keylink\" target=\"_blank\">善心</a>者应受持此陀罗尼。以此积集善根。若有净信善男子善女人<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。澡浴清净着新净衣。以瞿摩夷和土。涂作方曼荼罗。以五净洒随力分散花烧香供养。以菩提场庄严陀罗尼加持香水七遍。浴佛形像。复加持白檀香用涂佛上。又加持郁金香涂上。随力分供养旋绕<a href=\"/remen/libai.html\" class=\"keylink\" target=\"_blank\">礼拜</a>。对于佛前诵一遍燃一盏灯。金刚手我今说彼即为种植善根。金刚手我今作譬喻说。三千大千世界大龙王降微细雨。或有一人有大神力。能数是雨滴。我复作譬喻说。以彼算计筹量可知其数。彼善男子善女人苾刍苾刍尼优婆塞优婆夷。准如上雨滴数。如来应正等觉所。承事供养礼拜。或于一劫或过一劫乃至百劫。生如是功德聚。可知其福。如上浴像种植善根所生功德。一切如来不能知其数量。</p><p>复次金刚手第二校量福德。以少善根因缘。能成就广善根果报。此菩提场庄严陀罗尼。于桦皮上书。或置金刚杵中。或置佛像中或置画像上。或置印塔中或置窣堵波中。随于一事置此陀罗尼。即成造百千数。若置一窣堵波中。彼善男子善女人。即成造百千窣堵波。其人获得尔所造塔功德种植善根。金刚手若有苾刍苾刍尼优婆塞优婆夷善男子善女人。于四衢道或高山顶或于河岸或于城门或王道路。造作一大窣堵波。写此陀罗尼并经。置于相轮樘中。如我先譬喻说满三千大千世界。微尘数量法身舍利法界舍利。骨舍利肉舍利。彼善男子善女人。即成造如上尔所微尘舍利等数量窣堵波。即成一切如来舍利藏窣堵波。即<a href=\"/remen/chengfo.html\" class=\"keylink\" target=\"_blank\">成佛</a>曼荼罗窣堵波。即成一切如来藏塔。如来诚言作如是记别。金刚手若有善男子善女人。于如来记别塔所。或花或香。或复合掌稽首作礼。或一旋绕。彼善男子善女人苾刍苾刍尼。优婆塞优婆夷。即种植无量无边善根。一切罪障悉皆消灭。一切地狱傍生皆得解脱。证得不退相庄严三摩地。身得清净。乃至菩提场。一切善根无有穷尽。更不复生于母胎。金刚手此陀罗尼甚难得闻。金刚手若有人造佛形像。或埿或画或木或钿。或以香埿或以鋀石。或以熟铜或以三金(金银铜也)或铁或银或金或造窣堵波。或纸或素。书写此陀罗尼并经及功能。安于<a href=\"/sheli/shelita/\" class=\"keylink\" target=\"_blank\">舍利塔</a>中及佛像中。应当供养礼拜。金刚手彼苾刍苾刍尼优婆塞优婆夷善男子善女人以如来先譬喻量。以如来校量功德数量。以佛眼观察舍利数量。以大海滴数量。如是如来形像等量。若有苾刍苾刍尼优婆塞优婆夷善男子善女人。于一佛像或一塔中。置此陀罗尼恭敬供养礼拜。是人即成供养礼拜尔所佛形像。获得尔所福德聚。</p><p>尔时金刚手秘密主白佛言。世尊此大陀罗尼教王。有大威德有大福利有大神通。才称名者获大善根成就大福。</p><p>尔时世尊告金刚手秘密主菩萨言。金刚手若有苾刍苾刍尼优婆塞优婆夷善男子善女人。欲满大功德聚者。若欲供养过去未来现在一切诸佛如来者。应尽书写此陀罗尼经置于箧中。日日供养及香水浴。旋绕礼拜。彼善男子善女人苾刍苾刍尼优婆塞优婆夷。所有过去未来现在如来。先所说譬喻数量者。悉皆成四事供养。当知此善男子善女人。一切如来加持。一切如来之所授记。一切如来皆所安慰。其人得不退转。</p><p>尔时世尊告文殊师利童真菩萨。及金刚手秘密主菩萨四大天王言。我今付嘱汝等佛子此陀罗尼教王。于末后世勿令隐没。应护受持此经有情。拥护长养。以各各自<a href=\"/remen/zhenyan.html\" class=\"keylink\" target=\"_blank\">真言</a>仪轨印契加持彼人。</p><p>尔时文殊师利童真菩萨。金刚手大秘密主菩萨。及四大天王。从座而起头面礼足。作是言世尊我等已受如来付嘱此陀罗尼大教王。我当守护彼大丈夫受持此陀罗尼者。一切资具不令乏少。无归无依者悉皆拔济。乃至菩提场转法轮。我等咸皆护持。尔时世尊告文殊师利童真菩萨金刚手大秘密主菩萨四大天王。赞言善哉善哉汝等应当作如是事。</p><p>尔时世尊普告大众。此陀罗尼能成办一切事业。能与一切悉地。能消灭一切罪障。所作一切事业通达无碍。应身器清净澡浴着新净衣。每日诵一百八遍。即见一切诸佛。<a href=\"/remen/shouming.html\" class=\"keylink\" target=\"_blank\">寿命</a>百岁远离一切疾病。一切贤圣常当拥护。金刚手秘密主四大天王。亦常当拥护。一切意愿皆得满足。命终当生妙喜世界。不复于母胎中生。常得莲华化生得<a href=\"/remen/suming.html\" class=\"keylink\" target=\"_blank\">宿命</a>智。若诵二十一遍当远离决定地狱业。一切罪悉皆除灭。决定不堕于恶趣。于诸冤敌皆得胜。若诵七遍。一切斗诤言讼论理得胜。当于白月十五日。一日一夜不食。清净澡浴着新净衣。对佛像结跏趺坐。以花香灯明供养世尊。诵此菩提场庄严陀罗尼一千遍。满一千遍已。即见释迦牟尼如来。舒金色臂按<a href=\"/remen/xingzhe.html\" class=\"keylink\" target=\"_blank\">行者</a>顶。而安慰之赞言。善哉善哉大持明者大丈夫。汝所作菩提场庄严陀罗尼法已成就。汝持明者大勤勇<a href=\"/remen/jingjin.html\" class=\"keylink\" target=\"_blank\">精进</a>。汝已作是勤苦。已<a href=\"/remen/yuanman.html\" class=\"keylink\" target=\"_blank\">圆满</a>多善根。所欲往佛世界随愿而往。其持明者身有炽盛光明照曜一切。真言教法悉皆成就。日满一切愿。由作此法先行成就。设令作五无间罪者。由一日一夜断食念诵。其罪悉皆消灭现世得成就。若于有舍利塔中。黑月十四日一日一夜不食。澡浴清净身着净衣。于熟铜器中满盛白芥子。诵陀罗尼加持一千遍。即法成就当一切处用。取白芥子一把散于龙池中。即一切龙<a href=\"/remen/huanxi.html\" class=\"keylink\" target=\"_blank\">欢喜</a>随顺持诵者。彼等龙容许入于宫中。悉皆接足礼彼人所处分悉皆奉教。取白芥子掷于虚空。霜雹即止亦能制止暴风。</p><p>若白芥子掷散四方。一切风云蚊虻鹦鹉鹦鹆黄虫暴恶虫兽等皆被禁缚口。</p><p>若取白芥子掷于火中。火不能烧。</p><p>掷于江河水即不流。</p><p>掷于商估中。不被贼劫不见彼众。</p><p>掷于王宫门。国王大臣后宫悉令欢喜。</p><p>掷于大众。大众皆共供养彼人。</p><p>掷于他敌。彼军众即被禁止。</p><p>若掷关戍守捉处。身隐即不现而过。</p><p>若散于苗稼上。不被虫伤。</p><p>若天旱时掷于龙池。即降大雨。</p><p>若暴雨时掷于空中。极暴雨止息。</p><p>若掷冤家舍中。不复有恨。</p><p>若掷于城门城内。一切逼迫悉皆消灭。一切夜叉罗刹驰走而去。</p><p>若斗战时掷散彼军。即彼禁止自军得胜若口中含。一切斗诤言讼论理得胜。</p><p>若置于水中与患者澡浴。一切疾病皆得除愈。</p><p>若有人患诸鬼魅。取白芥子和沙糖。烧熏病人一切鬼魅皆得解脱。</p><p>若有牛疫诸畜疫人疫童男疫童女疫。于四衢道。取白芥子和土烧。一切疫病悉皆止息。</p><p>若于自头发中散于一切处。得人供养一切人见皆生怜爱。</p><p>若持诵者从十四日。以二手按文殊师利菩萨足。从初夜至圆满十五日晨朝无间念诵。文殊师利菩萨住行人前。一切意愿皆得圆满。若按金刚手菩萨足。诵陀罗尼加持一千八遍。以安悉香和酥烧。金刚手菩萨即现其前。一切意愿盛事皆得成就。真言教法授与彼人。养育如子。</p><p>又法若以二手按摩尼跋陀罗药叉足。诵陀罗尼一千八遍。获得广大财宝。即现其身所言皆作。</p><p>若以手按毗沙门顶。烧沉水香诵陀罗尼八十遍。即得一千金钱。</p><p>又法若观吉祥天女面。诵陀罗尼一千八遍。得一千金钱。</p><p>又法若画药叉。以五色彩成。诵陀罗尼一千二十遍。烧萨勒枳香(薰陆香也)药叉女现其人前誓作为女使者。所为分事皆能成办。乃至命存成办百种千种事成就一切义利。</p><p>我今说画像法。能成就一切。取不截氎长四肘。择去毛发不应用皮胶。画人清净受八戒。然后令画。当中画释迦牟尼佛于宝树下坐师子座。于释迦牟尼佛上。又画一佛作说<a href=\"/remen/faxiang.html\" class=\"keylink\" target=\"_blank\">法相</a>。其菩提树种种宝庄严。释迦牟尼右边画圣文殊师利菩萨。种种宝璎珞庄严。于莲华上双膝跪坐。二手捧钵作献佛势。佛左边。画圣金刚手菩萨。面貌忿怒嗔相。一切宝庄严身。手把金刚杵作旋转势。于莲华上双膝跪坐。瞻仰如来。圣文殊师利后。画宝幢。其量广大界道庄严。于幢中画如来坐师子座作安慰相。金刚手后。画菩提场庄严陀罗尼经夹。置于宝幢中。幢四面周匝画佛。安置师子座上。于宝幢下。画金刚使者。作威怒形。于宝幢下画吉祥天女。于佛下当中画四大天王。皆被甲胄作威怒形。天王下画持诵者左手执香炉右手把<a href=\"/remen/nianzhu.html\" class=\"keylink\" target=\"_blank\">念珠</a>。瞻视世尊。由画此像。应堕恶趣者。谤方广大乘。毁谤<a href=\"/remen/shengren.html\" class=\"keylink\" target=\"_blank\">圣人</a>。作五无间罪。若画此像者。悉皆消灭。其人得不退转。何况能修持。其人等同如来。</p><p>尔时世尊说菩提场陀罗尼曼荼罗法。欲建立此曼荼罗者。或于寺内或于天庙。或在山间或于清净随自意乐处。依教平治其地。以瞿摩夷和土加持已。然后涂拭其坛。周围十六肘量。其画坛人清净澡浴。然后令画。四门四角钩停。四角画四天王。中央画佛形像。于门中画宝树。于东门画吉祥天女。南门画辩才天女。西门商弃尼天女。北门花齿天女。画坛了。以稻谷花和白芥子散于坛上。兼散时花涂香末香。四角安四香水瓶。以四器盛食饮供养四门安四香炉。兼诸饮食种种花鬘及三白食。四角安四盏灯。念诵者面向东坐。应后夜入曼荼罗护身结界。才入此曼荼罗。一切罪障悉皆消灭。一切悉地皆得成就。一切福聚皆得生长。获得佛菩提远离诸恶趣。不被一切鬼神侵扰。一切诸天悉皆拥护昼夜常得安隐。兼诸助伴获得大护。由入此曼荼罗得不退转地。我今说心陀罗尼曰。</p><p>唵萨嚩怛他(引)蘖多尾也(二合)嚩路枳帝惹野惹野娑嚩(二合引)诃。</p><p>心中心陀罗尼曰。</p><p>唵虎噜虎噜惹野穆契娑嚩(二合引)诃(引)</p><p>澡浴<a href=\"/remen/sajing.html\" class=\"keylink\" target=\"_blank\">洒净</a>陀罗尼。</p><p>唵惹里儞惹曳娑嚩(二合引)诃(引)</p><p>结界陀罗尼。</p><p>唵三曼多布(引)啰拏(二合)惹曳娑嚩(二合引)诃(引)</p><p>结曼荼罗界陀罗尼。</p><p>唵满拏罗惹曳娑嚩(二合引)诃(引)</p><p>供养食陀罗尼。</p><p>唵枲哩弭里惹曳娑嚩(二合引)诃(引)</p><p>迎请陀罗尼。</p><p>唵萨嚩散驮[口*(隸-木+士)]弭里惹曳娑嚩(二合引)诃(引)</p><p>供养花陀罗尼。</p><p>唵没驮矩素铭娑嚩(二合引)诃(引)</p><p>供养烧香陀罗尼。</p><p>唵惹野巘弟娑嚩(二合)诃(引)</p><p>灌顶陀罗尼。</p><p>唵尾惹野[卄/(阿-可+辛)/木]陛娑嚩(二合引)诃。</p><p>结顶髻陀罗尼。</p><p>唵怛他(引)檗多惹曳娑嚩(二合引)诃(引)</p><p>加持衣服陀罗尼。</p><p>唵惹野勿哩(二合)弟娑嚩(二合引)诃(引)</p><p>护<a href=\"/remen/dizi.html\" class=\"keylink\" target=\"_blank\">弟子</a>身加持陀罗尼。</p><p>唵矩攞驮哩娑嚩(二合引)诃(引)</p><p>奉送圣众陀罗尼。</p><p>唵驮啰驮啰弭里惹曳娑嚩(二合引)诃(引)</p><p>加持念珠陀罗尼。</p><p>唵素三婆嚩惹曳娑嚩(二合)诃(引)</p><p>献座陀罗尼。</p><p>唵素那哩惹曳娑嚩(二合引)诃(引)</p><p>缚毗那夜迦陀罗尼。</p><p>唵素哩惹曳娑嚩(二合引)诃(引)</p><p>迎请一切如来陀罗尼。</p><p>唵钵啰(二合)嚩啰惹野悉弟娑嚩(二合引)诃(引)</p><p>护身陀罗尼。</p><p>唵啰乞叉(二合)尼惹曳娑嚩(二合引)诃。</p><p>供养灯陀罗尼。</p><p>唵惹野儞比宁娑嚩(二合引)诃(引)</p><p>护摩陀罗尼。</p><p>唵么黎尾么罗惹曳娑嚩(二合引)诃(引)</p><p>请一切如来陀罗尼。</p><p>唵娑啰娑婆啰惹曳悉弟娑嚩(二合引)诃。</p><p>我今说修行心陀罗尼心中心陀罗尼功能。若诵心陀罗尼百千遍。得为持明仙中斫羯啰伐底取雄黄置熟铜器中。加持千遍取点额。即得飞腾虚空。一切天龙八部宫门悉开得见。得入随意游行。寿命一劫。</p><p>若加持扫尾罗眼药百千遍用点眼。即得安怛那。一切鬼神宫悉皆开得入。</p><p>又法诵一万遍。得见一切如来。</p><p>又法加持窣睹波橖八千遍。安于塔上。一切如来舍利来入此塔。则成大舍利窣堵波塔。</p><p>又法取文殊师利钵。加持钵八千遍。满盛乳糜粥置文殊师利手。却从菩萨乞请。一千人吃此粥不尽。</p><p>又法取余部真言法。用此陀罗尼加持。随心所欲随作随成。</p><p>我今说印法。</p><p>以二手平展。以右手押左手。仰掌安心上。名为菩提场庄严陀罗尼根本印。才结此印灭一切罪。一切如来安慰其人。亦成请一切如来。结此印一切如来甚恭敬其人。</p><p>即前根本印举右手。通一切处用。即成一切印。一切如来所加持。以右手安于脐下。以大指捻头指头。此印通一切印。一切如来所加持。由结此印远离一切罪障。</p><p>尔时文殊师利菩萨说陀罗尼。为护持此陀罗尼教法故陀罗尼曰。</p><p>曩谟曼殊室哩(二合)野耶俱摩啰部跢耶怛儞也(二合)他惹曳尾惹曳惹曳室哩(二合)儒瑟知(二合)吽娑嚩(二合)诃(引)</p><p>若念诵时先行时求成就时。先诵此陀罗尼七遍。即无障碍速得成就。</p><p>尔时金刚手秘密主菩萨。说此大明陀罗尼曰。</p><p>怛儞也(二合)他嚩日啰(二合)母瑟知(二合)诃曩娜诃跛遮嚩日啰(二合)吽泮吒娑嚩(二合)诃。</p><p>以此陀罗尼。加持白芥子七遍。念诵处散掷四方。即成大结界。</p><p>尔时四大天王说真言曰。</p><p>怛儞也(二合)他地哩(二合)底呬哩弭里娑啰钵啰(二合)娑啰鼻里鼻里娑嚩(二合)诃。</p><p>以此真言加持白芥子水三七遍。灌自顶。一切鬼神夜叉悉皆降伏。接足礼敬而退。</p><p>尔时世尊说是经已。文殊师利童真菩萨金刚手大秘密主菩萨四大天王。及一切天龙八部人非人等。闻佛所说皆大欢喜信受奉行。</p></div>"
}]