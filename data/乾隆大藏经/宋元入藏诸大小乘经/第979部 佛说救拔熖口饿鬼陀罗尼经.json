[{
    "title": "第979部 佛说救拔熖口饿鬼陀罗尼经",
    "author": "大广智不空 译",
    "html": "<div class=\"B1_text\"><p>佛说救拔熖口饿鬼陀罗尼经</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。在迦毗罗城尼俱律那僧伽蓝所。与诸<a href=\"/remen/biqiu.html\" class=\"keylink\" target=\"_blank\">比丘</a>并诸菩萨无数众会。前后围绕而为<a href=\"/remen/shuofa.html\" class=\"keylink\" target=\"_blank\">说法</a>。尔时阿难独居静处念所受法。即于其夜三更已后。见一饿鬼名曰焰口。其形丑陋身体枯瘦。口中火然咽如针锋。头发蓬乱爪牙长利甚可怖畏。住阿难前白阿难言。却后三日汝命将尽。即便生于饿鬼之中。是时阿难闻此语已。心生惶怖问饿鬼言。若我死后生饿鬼者。行何方便得免斯苦。</p><p>尔时饿鬼白阿难言。汝于明日。若能<a href=\"/remen/bushi.html\" class=\"keylink\" target=\"_blank\">布施</a>百千那由他恒河沙数饿鬼。并百千<a href=\"/remen/poluomen.html\" class=\"keylink\" target=\"_blank\">婆罗门</a>仙等。以摩伽陀国所用之斛。各施一斛饮食。并及为我<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/sanbao.html\" class=\"keylink\" target=\"_blank\">三宝</a>。汝得增寿。令我离于饿鬼之苦得生天上。阿难见此焰口饿鬼。身形羸瘦枯燋极丑。口中火然咽如针锋。头发蓬乱毛爪长利。又闻如是不顺之语。甚大惊怖身毛皆竖。即从座起疾至佛所。五体投地顶<a href=\"/remen/lifo.html\" class=\"keylink\" target=\"_blank\">礼佛</a>足。身体战栗而白佛言愿救我苦所以者何。我住静处念所授法。见焰口饿鬼而语我言。汝过三日必当命尽生饿鬼中。我即问言云何令我得免斯苦。饿鬼答言。汝今若能施于百千那由他恒河沙数饿鬼。及百千婆罗门仙等种种饮食。汝得增寿。世尊我今云何能办若干饿鬼仙人等食。</p><p>尔时世尊告阿难言。汝今勿怖我有方便。令汝能施若干百千恒河沙饿鬼。及诸婆罗门仙等种种饮食。勿生忧恼。</p><p>佛告阿难有陀罗尼。名曰无量威德<a href=\"/remen/zizai.html\" class=\"keylink\" target=\"_blank\">自在</a>光明殊胜妙力。若有诵此陀罗尼者。即能充足俱胝那由他百千恒河沙数饿鬼。及婆罗门仙等上妙饮食。如是等众乃至一一。皆得摩伽陀国所用之斛七七斛食。阿难我于前世作婆罗门。于<a href=\"/remen/gsyps.html\" class=\"keylink\" target=\"_blank\">观世音菩萨</a>所。及<a href=\"/remen/shijian.html\" class=\"keylink\" target=\"_blank\">世间</a>自在威德如来所。受此陀罗尼故。能散施与无量饿鬼及诸仙等种种饮食。令诸饿鬼<a href=\"/remen/jietuo.html\" class=\"keylink\" target=\"_blank\">解脱</a>苦身得生天上。阿难汝今<a href=\"/remen/shouchi.html\" class=\"keylink\" target=\"_blank\">受持</a>。福德<a href=\"/remen/shouming.html\" class=\"keylink\" target=\"_blank\">寿命</a>皆得增长。尔时世尊即为阿难。说陀罗尼曰。</p><p>那谟萨嚩怛他蘖多(引)嚩卢枳帝唵参婆啰参婆啰吽。</p><p>佛告阿难。若有善男子善女人。欲求长寿福德增荣。速能满足檀波罗蜜。每于晨朝及一切时悉无障碍。取一净器盛以净水。置少饭麨及诸饼食等。以右手加器。诵前陀罗尼满七遍。然后称四如来名号。</p><p>曩谟婆誐嚩帝钵啰(二合)枳娘(二合)部(引)多啰怛曩(二合)怛他孽多也(此云多宝如来)</p><p>由称多宝如来名号加持故。能破一切诸鬼。多生已来悭吝恶业。即得福德<a href=\"/remen/yuanman.html\" class=\"keylink\" target=\"_blank\">圆满</a>。</p><p>那谟婆誐嚩帝素噜波(引)耶怛他誐哆野(此云南无妙色身如来)</p><p>由称妙色身如来名号加持故。能破诸鬼丑陋恶形。即得色相具足。</p><p>曩谟婆誐嚩帝尾钵啰(二合)誐攞孽多怛啰(二合)也怛他孽多也(此云广博身如来)</p><p>由称广博身如来名号加持故。能令诸鬼咽喉宽大。所施之食恣意充饱。</p><p>曩谟婆誐嚩帝阿(上)婆(去)孕迦啰也怛他蘖多也(此云离怖畏如来)</p><p>由称离怖畏如来名号加持故。能令诸鬼一切恐怖悉皆除灭离饿鬼趣。佛告阿难若族姓善男子等。既称四如来名号加持已。弹指七遍。取于食器于净地上。展臂泻之。作此施已。于其四方有百千那由他恒河沙数饿鬼。前各有摩伽陀国七七斛食。受此食已悉皆饱满。是诸鬼等悉舍鬼身生于天上。</p><p>阿难若有比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。常以此密言及四如来名号。加持食施鬼。便能具足无量福德。则同供养百千俱胝如来<a href=\"/remen/gongde.html\" class=\"keylink\" target=\"_blank\">功德</a>等无差别。寿命延长增益色力善根具足。一切非人夜叉罗刹。诸恶鬼神不敢侵害。又能成就无量福德寿命。若欲施诸婆罗门仙等。以净饮食满盛一器。即以前密言加持二七遍。投于净流水中。如是作已。即为以天仙美妙之食。供养百千俱胝恒河沙数婆罗门仙。彼诸仙人得加持食故。以密言威德。各各成就根本所愿诸善功德。各各同时发誓愿言。愿是食人令寿延长色力安乐。又令其人心所见闻正解清净。具足成就梵天威德。行梵天行。又同供养百千恒河沙如来功德。一切冤仇不能侵害。若比丘比丘尼优婆塞优婆夷。若欲供养<a href=\"/remen/fofa.html\" class=\"keylink\" target=\"_blank\">佛法</a>僧宝。应以香华及净饮食。以前密言加持二十一遍奉献三宝。是善男子善女人。则成以天肴膳上味。奉献供养满十方界佛法僧宝。亦为赞叹劝请<a href=\"/remen/suixi.html\" class=\"keylink\" target=\"_blank\">随喜</a>功德。恒为诸佛忆念称赞。诸天善神恒来拥护。即为满足檀波罗蜜。阿难汝随我语。<a href=\"/remen/rufa.html\" class=\"keylink\" target=\"_blank\">如法</a><a href=\"/remen/xiuxing.html\" class=\"keylink\" target=\"_blank\">修行</a>广宣流布。令诸<a href=\"/remen/zhongsheng.html\" class=\"keylink\" target=\"_blank\">众生</a>普得见闻获无量福。是名救焰口饿鬼及苦众生陀罗尼经。以是名字汝当奉持。一切大众及阿难等。闻佛说已一心信受<a href=\"/remen/huanxi.html\" class=\"keylink\" target=\"_blank\">欢喜</a>奉行。</p></div>"
}]