[{
    "title": "第802部 佛说较量寿命经",
    "author": "天息灾 译",
    "html": "<div class=\"B1_text\"><p>佛说较量<a href=\"/remen/shouming.html\" class=\"keylink\" target=\"_blank\">寿命</a>经</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在舍卫国祇树给孤独园。尔时世尊告苾刍众言。<a href=\"/remen/zhongsheng.html\" class=\"keylink\" target=\"_blank\">众生</a>寿命。较量长短。汝等谛听。诸苾刍言。世尊我等乐闻。</p><p>尔时善逝为诸苾刍。说众生寿命较量等事。诸苾刍众闻此语已。<a href=\"/remen/huanxi.html\" class=\"keylink\" target=\"_blank\">欢喜</a>踊跃重白佛言。世尊唯愿演说。</p><p>尔时世尊。告诸苾刍言。善哉善哉。汝应谛听。今为汝说。无间<a href=\"/remen/diyu.html\" class=\"keylink\" target=\"_blank\">地狱</a>寿命中劫余。上七种地狱。寿命短长不等。苾刍当知。此是地狱寿命较量。劫数受苦毕已。然后命终。苾刍应知。人中三十昼夜。饿鬼趣中为一昼夜。以彼三十昼夜成彼一月。以彼十二月。成彼一年。以彼长年算数五百。彼饿鬼中方满寿命。若四大洲较量算数。北洲千岁。西东二洲如次减半。南洲不定。劫初无量。末后十岁。中间无定。尔时世尊。重说颂曰。</p><p>众合常苦恼业报唇喉干</p><p>身毛皆竖立腹广大如山</p><p>发乱恒覆体针口细如锋</p><p>面目皆擘裂饥瘦露形容</p><p>朱发覆自体露现于骨节</p><p>饮恶颈髑髅常啼哭奔走</p><p>彼受饥渴苦困乏恒逼恼</p><p>苦啼哭声高自作须自受</p><p>贪嗔违顺生恶业因自造</p><p>此罪<a href=\"/remen/yezhang.html\" class=\"keylink\" target=\"_blank\">业障</a>熟饿鬼趣中受</p><p>东胜身洲人二百五十岁</p><p>西俱陀尼洲寿命年五百</p><p>北俱卢洲生寿命定千岁</p><p>南洲寿无定后十初叵量</p><p>时诸苾刍白佛言。世尊。云何北俱卢洲。寿命千岁。然后命终。</p><p>尔时世尊。告诸苾刍。当知北俱卢洲。皆无<a href=\"/remen/wozhi.html\" class=\"keylink\" target=\"_blank\">我执</a>。无有分别。因行十善。定寿千岁。从此命终。<a href=\"/remen/wangsheng.html\" class=\"keylink\" target=\"_blank\">往生</a>天上。如是北俱卢洲。寿命千岁。然后命终。尔时世尊。而说颂曰。</p><p>贫穷苦有<a href=\"/remen/qingai.html\" class=\"keylink\" target=\"_blank\">情爱</a>盗他财物</p><p>善事不曾修卑贱他所使</p><p>富贵有大财资生皆具足</p><p>金玉及僮仆斯人作善事</p><p>修十善业因得大富贵果</p><p>现受北俱卢快乐生天上</p><p>北俱卢洲人<a href=\"/remen/shijian.html\" class=\"keylink\" target=\"_blank\">世间</a>最快乐</p><p>过去修施因劫树妙衣果</p><p>彼无寒热苦亦无诸病恼</p><p>色相妙端严过去因修施</p><p>福胜难破坏粳米自然生</p><p>清净色纯白过去因修施</p><p>北俱卢洲生摩尼珠照曜</p><p>饮食思念成过去因修施</p><p>彼洲最安乐妙药恒炽盛</p><p>色香味具足过去因修施</p><p>彼洲无菜茹恒食香稻米</p><p>一受食无尽过去因修施</p><p>阿蓝梅果树从座食不起</p><p>枝落果更生过去因修施</p><p>彼水八<a href=\"/remen/gongde.html\" class=\"keylink\" target=\"_blank\">功德</a>饮时无病恼</p><p>安乐腹无伤过去因修施</p><p>园林受快乐妙音恒听闻</p><p>适悦常无尽过去因修施</p><p>劫树人皆爱安乐雨涂香</p><p>风香无有尽过去因修施</p><p>妓乐妙华香衣服严身具</p><p>思念即随心过去因修施</p><p>香草及林峦柔软皆广大</p><p>爱乐常游戏过去因修施</p><p>彼恒共欢娱嗔忿常不起</p><p><a href=\"/remen/wuwo.html\" class=\"keylink\" target=\"_blank\">无我</a>复无贪过去因修施</p><p>每夜至更初微微降细雨</p><p>去尘地皆净过去因修施</p><p>子长母不识命终时无忧</p><p>彼绝贪爱心过去因修施</p><p>慈母产婴儿在道弃皆去</p><p>饮乳涌指流过去因修施</p><p>命终时皆弃悲恸无纤毫</p><p>飞禽迁净地过去因修施</p><p><a href=\"/remen/zhuangyan.html\" class=\"keylink\" target=\"_blank\">庄严</a>普覆遍歌舞皆嬉戏</p><p>适意而快乐过去因修施</p><p>彼洲人寿命尽皆满千岁</p><p>中夭彼全无过去因修施</p><p>彼受福最胜平等亦无异</p><p>命终往生天过去因修施</p><p>尔时佛告诸苾刍言。此阎浮提。寿命无定。始从十岁。乃至百千万岁。寿命无量。苾刍应知。阎浮提人。今寿百年。中夭无定。苾刍当知。阎浮提人。长寿百年。苦多乐少。复次苾刍。此洲虽寿百年。乃有十位。一者嚩鲁。眠卧无知。二者俱摩噜。作戏解生。三者与嚩。乐着欲境。四末罗鍐。勤修其业。五者钵罗枳穰。智辩有殊。六者悉蜜栗帝。晓了记忆。七者悉体睹。正安自行。八者尾噜。国王愍恤。九者没[口*栗]兔。色朽力微。十者孽多俞。数百岁命终。复次苾刍。未终百年时有三际。所谓寒热及雨。亦名三时。未终百年。及十二月。得三际名。四月寒际。四月热际。四月雨际。复次百年未终。十二月内。有二十四半月。百年未终内。有八月寒际。八月热际。八月雨际。复次百年之中。十二月内有三十六昼夜。月内有十二寒际时。十二热际时。十二雨际时。复次千年之中。十二月内有三十六昼夜月。内有七十二千度食。其中而有吃食。及不吃食时。所谓嗔怒时。苦恼时。路行时。清斋时。急务时。睡眠时。醉闷时。此皆不食。复有得食不食。亦有不得亦不食。如是食及不食。彼食之内。略说得食。乃有七十二千遍食。复次苾刍。此阎浮提。如上所说。及从乳母食。一月半月昼夜及年。吃食时及不食时。约中间说。尔时佛告诸苾刍言。我说人中寿命五十岁。四大王天成一昼夜。以彼昼夜。成彼一月十二月成年。以彼长年寿命五百。彼算人间昼夜寿命。当九十洛叉。然后命终。以彼四大王天五百岁寿命。成等活地狱为一昼夜。彼以三十昼夜。成彼一月。以彼十二月。成彼一年。以彼长年算数五百为等活大地狱中有情寿命。以彼五百年。当四大王天五百四十洛叉。即当人间比较算数。计一万六千二百俱胝年。彼等活大地狱中。寿命方尽。尔时世尊。即说伽陀曰。</p><p>恶业身具三口业恶有四</p><p>意三业亦然罪毕苦方出</p><p>等活地狱中恶业同皆入</p><p>万六千二百俱胝恒受苦</p><p>生彼地狱中冤家互相杀</p><p>死已复重稣业尽苦方出</p><p>尔时佛告诸苾刍言。人间一百年。彼忉利天。成一昼夜。以彼三十昼夜。成彼一月。以彼十二月。成彼一年。忉利天中。寿命一千岁。以彼天中一千年。较量人间算数。当一十八俱胝年。彼天此后命终。尔时佛告诸苾刍言。彼天寿命一千岁。当彼黑绳大地狱中。成一昼夜。彼以三十昼夜。成月及年。彼大地狱中。寿命一千岁。以彼一千年。较量算数。即当人间三万二千四百俱胝年。彼黑绳大地狱中。然后命终。尔时世尊。即说颂曰。</p><p>憎嫌师父母毁谤佛声闻</p><p>破坏和合人黑绳受大苦</p><p>恶业亲自作地狱苦须受</p><p>回避免无由业尽方始出</p><p>尔时佛告诸苾刍言。人间二百年彼夜摩天。为一昼夜。以彼昼夜三十日成月。十二月成年。彼夜摩天寿命二千岁。彼当人间算数。计三十六俱胝年。较量寿命彼天然后命终。又以彼天寿二千岁。为众合大地狱中成一昼夜。以彼三十昼夜。成彼一月。以彼十二月成彼一年。彼众合大地狱中。寿命二千岁。较量彼处算数。即当人间计三万二千四百俱胝年。彼地狱中。然后命终。尔时世尊即说颂曰。</p><p>三种不善业众合地狱生</p><p>善三业不修牛羊鹿残害</p><p>猪狗及非人众合互相杀</p><p>苦因苦处生业尽方始出</p><p>尔时佛告诸苾刍言。人间四百年。为彼睹史多天成一昼夜。以彼三十昼夜。成彼一月及年。彼睹史多天。寿命四千岁。当人间算数计七十二俱胝年。彼天寿量。然后命终。以彼天中寿四千岁。为叫唤大地狱中成一昼夜。以彼三十昼夜。成月及年。彼叫唤大地狱中。寿四千岁。当睹史多天四千三百二十俱胝年。彼当人间一十二万九千六百俱胝年。彼叫唤大地狱中。然后命终。尔时世尊。即说颂曰。</p><p><a href=\"/remen/shasheng.html\" class=\"keylink\" target=\"_blank\">杀生</a>造极恶叫唤恒受罪</p><p>作恶虚诳人业尽苦方出</p><p>尔时佛告诸苾刍言。人间八百年。为彼乐变化天成一昼夜。以彼三十日成月。十二月成年。比较算数。彼乐变化天。寿命八千岁。比较人间。计一百四十四俱胝年。彼天然后命终。又以彼天寿命八千岁。比较大叫唤大地狱中。成一昼夜。以彼三十昼夜。成月及年。彼大叫唤大地狱中。寿命八千岁。比较算数。即当人间二十五万九千俱胝年。较量彼寿。然后命终。尔时世尊。即说颂曰。</p><p>我见及贪欲谤法罪最深</p><p>作恶并盖缠生大叫唤中</p><p>叫唤大地狱身毛皆竖立</p><p>吃饮火焰烧回避禁难出</p><p>虚诳爱杀生剑轮狗鹙鸟</p><p>食髓老铁乌残害[馬*展]无免</p><p>尔时佛告诸苾刍言。若人间一千六百年。为他化<a href=\"/remen/zizai.html\" class=\"keylink\" target=\"_blank\">自在</a>天成一昼夜。以彼三十昼夜成月。十二月成年。比较算数。彼他化自在天寿命一万六千岁。比较算数。当人间二百八十八俱胝年。彼天然后命终。又以彼天一万六千岁。比较炎热大地狱中成一昼夜。以彼三十昼夜成月。十二月成年。彼炎热大地狱中。寿命一万六千岁。较量算数。当人间六十万八千四百俱胝年。彼地狱中。然后命终。尔时世尊。即说颂曰。</p><p>恼乱于父母<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a></p><p>善业不修习恒受炎热苦</p><p>诳惑诸众生炎热地狱受</p><p>所作恶不亡业尽方此出</p><p>尔时世尊告苾刍言。汝应谛听。较量算数疱地狱等众生寿命。时诸苾刍白佛言。善逝。我等乐闻。<a href=\"/remen/shouchi.html\" class=\"keylink\" target=\"_blank\">受持</a>忆念。唯愿演说。此疱地狱有情寿命。比较长短。尔时世尊。告苾刍曰。善哉善哉。吾今为汝分别演说此疱地狱寿命之事。积聚胡麻。满一婆诃。可容二十佉梨。彼有<a href=\"/remen/tianren.html\" class=\"keylink\" target=\"_blank\">天人</a>百年一粒。二十佉梨一一捻尽。彼疱地狱寿命方满。复次苾刍。我说众生寿命较量。又如疱裂之中。寿命二十婆诃胡麻。如是阿吒[舀*鳥]中。寿命四十婆诃麻。贺贺凡中。寿命六十婆诃麻。护护凡中寿命八十婆诃麻。青莲华中寿命一百婆诃麻。红莲华中寿命一百二十婆诃麻。如是于大红莲华中。寿命一百四十婆诃麻。一一之中满圌胡麻。百年一粒除去。胡麻粒粒皆尽。彼诸有情方满寿命。如是苾刍。<a href=\"/remen/shelizi.html\" class=\"keylink\" target=\"_blank\">舍利子</a>。大目健连。及天寿等。并诸眷属。若复有人。心行暴恶。自身当堕此大地狱。是故苾刍。应如是知。若复有人。身患焦瘦。不生嗔恚。心不轻慢。是故苾刍。智者如是。应当修觉。尔时世尊。即说颂曰。</p><p>若人发恶言毁他如刀斧</p><p>剑轮斩其身皆从自口出</p><p>毁谤于贤善称赞复欢喜</p><p>斗诤结宿冤死入地狱疾</p><p>资财他所有斗诤生嫉妒</p><p>恼彼不安乐当受疱裂苦</p><p>毁谤于善逝意悦生欢喜</p><p>百千疱裂劫恒受地狱苦</p><p>发恶身口意毁谤诸贤圣</p><p>五百三十六疱劫恒受苦</p><p>广作业无边罪犯及虚诳</p><p>长劫地狱中业尽后方出</p><p>复次佛告诸苾刍等。此极炎热大地狱中有情寿命。寿半中劫。较量算数。然后命终。尔时世尊即说颂曰。</p><p>恒作恶业因爱乐安乐果</p><p>远离于人天当生炎热狱</p><p>打骂师父母沙门婆罗门</p><p>邪见断善根极热受大苦</p><p>复次佛告诸苾刍言。彼之阿鼻大地狱中。较量寿命。此后命终。若提婆达多。及于一切愚迷之人。于如来处。而发恶心。破坏塔寺。焚烧经像。出<a href=\"/remen/foshen.html\" class=\"keylink\" target=\"_blank\">佛身</a>血。杀阿罗汉。驱役苾刍苾刍尼等。命终必堕阿鼻大地狱中。受苦无穷。尔时世尊。即说颂曰。</p><p>毁谤三乘教杀圣阿罗汉</p><p>愚痴毁求法获报无间罪</p><p>刺竹果自坏恶业恶趣生</p><p>如是放逸罪阿鼻地狱受</p><p>尔时佛告诸苾刍言。梵众天中寿命半劫。此后命终。苾刍应知。梵辅天中寿命一劫。然后命终。大梵天中寿命一劫半。然后命终。苾刍应知。少光天中寿命二劫然后命终。无量光天寿命四劫。然后命终。极光净天寿命八劫。然后命终。苾刍应知。少静天中寿命十六劫。然后命终。若无量静天寿命三十二劫。然后命终。若遍静天寿命六十四劫。然后命终。苾刍应知。若无云天寿命一百二十五劫。此后命终。若福生天寿命二百五十劫。然后命终。若广果天寿命五百劫。然后命终。若无想天寿命亦然。苾刍应知。若无烦天寿命一千劫。然后命终。无热天中寿命二千劫。然后命终。苾刍应知善现天中寿命四千劫。此后命终。若善见天寿命八千劫。此后命终。若色究竟天寿命一万六千劫。然后命终。苾刍应知空无边处有情寿命二万大劫然后命终。识无边处寿命四万大劫。此后命终。无所有处寿命六万大劫。此后命终。若非想非非想处有情寿命八万大劫。然后命终。</p><p>尔时佛告诸苾刍言。如是乃至在阿鼻大地狱中。乃至非想非非想处。<a href=\"/remen/lunhui.html\" class=\"keylink\" target=\"_blank\">轮回</a>如此。苾刍应知。如是轮回五趣有情。往来不息。现有生异灭三种之相。苾刍当知。如是三种回轮之性。少分之中。不可爱乐。亦不可羡。于一<a href=\"/remen/shana.html\" class=\"keylink\" target=\"_blank\">刹那</a>。而非久住。何以故。苾刍当知。所谓苦性故。不可爱乐。如是少秽。何况多秽。如是少秽。不可爱乐。亦不可羡。彼一刹那。而非究竟。何以故。苾刍应知轮回之苦。不可爱乐。若有愚迷。寡闻众生。轮回五趣。往来不息。轮回之行。常不舍离。不能出于地狱中苦。亦不能出饿鬼中苦。恒堕恶趣。是故苾刍。应如是学。如是轮回大苦。不应爱乐。苾刍当知。策勤<a href=\"/remen/jingjin.html\" class=\"keylink\" target=\"_blank\">精进</a>断灭轮回。尔时世尊。说此法已。彼诸苾刍等。一心欢喜。信受奉行。</p></div>"
}]