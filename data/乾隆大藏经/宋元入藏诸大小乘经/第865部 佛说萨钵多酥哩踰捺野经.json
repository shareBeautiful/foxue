[{
    "title": "第865部 佛说萨钵多酥哩踰捺野经",
    "author": "法贤法师 译",
    "html": "<div class=\"B1_text\"><p>佛说萨钵多酥哩踰捺野经</p><p>如是我闻。一时佛在毗舍梨国猿猴井楼阁精舍。尔时<a href=\"/remen/shizun.html\" class=\"keylink\" target=\"_blank\">世尊</a>告苾刍言。汝今谛听诸行<a href=\"/remen/wuchang.html\" class=\"keylink\" target=\"_blank\">无常</a>是生灭法。无坚无实是不究竟。是不堪任是不可乐。汝等当知。勤加<a href=\"/remen/jingjin.html\" class=\"keylink\" target=\"_blank\">精进</a>而求<a href=\"/remen/jietuo.html\" class=\"keylink\" target=\"_blank\">解脱</a>。苾刍时不久住念念迁移。过此已后劫欲末时。天不降雨人间亢旱大地所有树木<a href=\"/remen/conglin.html\" class=\"keylink\" target=\"_blank\">丛林</a>百谷苗稼。一切华果皆悉枯干都不成就。苾刍当知。诸行无常是生灭法。无坚无实是不究竟。是不堪任是不可乐。汝等宜令勤加精进而求解脱。苾刍。劫相末时二日出现炎照<a href=\"/remen/shijian.html\" class=\"keylink\" target=\"_blank\">世间</a>。热相转盛。大地所有树木丛林根茎枝叶。一切破坏都无所有。苾刍。如是无常不可久保。汝等今者宜加精进速求解脱。</p><p>复次苾刍。劫相末时三日出现炎照世间。热相盛前。损物转甚。大地所有诸小江河一切泉源。悉皆竭尽无余少水。苾刍当知。如是无常谁能可免。是故我今殷勤劝汝速求解脱。复次苾刍。劫相末时四日出现炎照世间。热相盛前。大地所有无热恼池。四流大河。恒河信度河细多河嚩刍河。悉皆干枯无余少水。苾刍当知。如是无常谁能可免。汝自思惟无复怠慢速求解脱。</p><p>复次苾刍。劫相末时五日出现炎照世间。热相盛前。大地所有大海之水渐渐减少。一百由旬二百由旬三百由旬至一千由旬。日既炎盛天雨弥愆。海又复减至二千由旬三千由旬。乃至七千由旬。如是减已。海中余水亦有七千由旬。</p><p>复次苾刍。如是海水七千由旬渐渐复减。至六千由旬五千由旬四千由旬。乃至有七百由旬。</p><p>复次苾刍。如是海水七百由旬渐渐复减。至六百由旬五百由旬四百由旬。乃至有七由旬。</p><p>复次苾刍。如是海水七由旬渐渐复减。至六由旬五由旬四由旬。乃至有七俱卢舍。</p><p>复次苾刍。如是海水七俱卢舍渐渐复减。至六俱卢舍五俱卢舍四俱卢舍。乃至有七多罗树。</p><p>复次苾刍。如是海水七多罗树渐渐复减。至六多罗树五多罗树四多罗树。乃至有七人量。</p><p>复次苾刍。如是海水七人量渐渐复减。至六人量五人量四人量。乃至一人量。至人项至人胁至人脐。至人腰至人膝至人踝。至人一指量。即时枯干。于是世间唯有大地山川别无所有。佛言。苾刍。诸行无常生灭不住无实无坚。汝等于斯速求解脱。</p><p>复次苾刍。劫相末时六日出现。大地炎热山石销镕。须弥山王微有烟生。如烧瓦窑黑烟上起亦复如是。于是世间无堪观察。苾刍。如是无常生灭不住。汝等宜应勤加精进。舍贪爱心速求解脱。</p><p>复次苾刍。劫相末时七日出现炎热至极。忽然火起如烧十束柴。百束千束万束百千万束。乃至小千世界及六欲诸天。都为火聚。烧欲界已。梵世初禅火亦自起。焚烧器界所有宫殿高百由旬。或二百由旬三百由旬。乃至高七千由旬。如是宫殿皆为火聚。邻及二禅。彼有新生梵众。见下火焰心大惊怖求避火难。尔时二禅先生天曰。汝以宿善来生我宫。但自安心莫生惊怖。此下地火不久即灭。如是言已。忽起大风吹去烟焰。及其灰烬都无所有。譬如有人于<a href=\"/remen/xukong.html\" class=\"keylink\" target=\"_blank\">虚空</a>中以其酥油然一灯烛。灯焰灭后黑烟与灰全无少许。彼火灭后亦复如是。佛言。苾刍。有为之法生灭不住是颠倒法。无坚无实是不究竟是不可乐。远离贪爱速求解脱。若无贪爱何因何缘。大地诸天破坏不现。</p><p>复次苾刍。如过去世有佛出现。名妙眼如来。有无量无边声闻之众。及诸梵天离欲<a href=\"/remen/shentong.html\" class=\"keylink\" target=\"_blank\">神通</a>外道之众。彼妙眼如来为诸声闻说甚深了义清净梵行之法。时诸苾刍等得一切戒法<a href=\"/remen/yuanman.html\" class=\"keylink\" target=\"_blank\">圆满</a>。随意<a href=\"/remen/xiuxing.html\" class=\"keylink\" target=\"_blank\">修行</a>或作四无量观。断下欲染生于梵世。或有随意乐生他化<a href=\"/remen/zizai.html\" class=\"keylink\" target=\"_blank\">自在</a>天。乐生化乐天。乐生兜率天。乐生夜摩天。乐生忉利天。乐生四天王天。乐生刹帝利家。乐生<a href=\"/remen/poluomen.html\" class=\"keylink\" target=\"_blank\">婆罗门</a>家。乐生长者<a href=\"/wenda/jushi/\" class=\"keylink\" target=\"_blank\">居士</a>之家。尔时妙眼如来作是念。我今令彼声闻众等同行同生。同其威力入于慈氏第二<a href=\"/remen/chanding.html\" class=\"keylink\" target=\"_blank\">禅定</a>。如是念已。即入慈氏第二禅定。时诸无量百千声闻及外道等皆修彼定。俱得生于梵天之上。佛言。苾刍。往昔妙眼如来者。非别有佛即我身是。彼诸众等虽生二禅免下火难。未离贪嗔痴种。不能解脱生老病死。苾刍。如来应正等觉为<a href=\"/remen/tianren.html\" class=\"keylink\" target=\"_blank\">天人</a>师。远离贪嗔痴等一切<a href=\"/remen/fannao.html\" class=\"keylink\" target=\"_blank\">烦恼</a>。解脱生老病死忧悲苦恼。复为梵天声闻众等。随应宣说清净法行。各各闻已。或有断尽分别及欲俱生证阿那含果。或有断尽分别及六品俱生证斯陀含果。或有虽尽分别未断俱生证须陀洹果。受天人报经七生已成阿罗汉。佛言。苾刍。如是<a href=\"/remen/chujia.html\" class=\"keylink\" target=\"_blank\">出家</a>如是梵行。如是<a href=\"/remen/zhengguo.html\" class=\"keylink\" target=\"_blank\">证果</a>得离苦际而成解脱。汝今志意舍离贪爱趣求觉路。</p><p>尔时世尊说此法已。时彼苾刍闻佛所说。心大<a href=\"/remen/huanxi.html\" class=\"keylink\" target=\"_blank\">欢喜</a>信受奉行。</p></div>"
}]