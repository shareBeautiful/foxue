[{
    "title": "第834部 佛说十号经",
    "author": "天息灾 译",
    "html": "<div class=\"B1_text\"><p>佛说十号经</p><p>如来应供正等觉明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛<a href=\"/remen/shizun.html\" class=\"keylink\" target=\"_blank\">世尊</a>。阿难白言。云何如来。佛告苾刍。我昔因地为菩萨时历修众行。为求无上正等正觉。今得<a href=\"/remen/puti.html\" class=\"keylink\" target=\"_blank\">菩提</a><a href=\"/remen/niepan.html\" class=\"keylink\" target=\"_blank\">涅槃</a>一切真实。以八圣道<a href=\"/remen/zhengjian.html\" class=\"keylink\" target=\"_blank\">正见</a>所证。名为如来。如过去正等正觉。调伏息心得至涅槃故。名如来。</p><p>云何应供。佛言。昔在因位所<a href=\"/remen/xingshan.html\" class=\"keylink\" target=\"_blank\">行善</a>法威仪戒品。十善根力修令增长。如是修习<a href=\"/remen/yuanman.html\" class=\"keylink\" target=\"_blank\">圆满</a>至究竟位。证涅槃时断尽一切<a href=\"/remen/fannao.html\" class=\"keylink\" target=\"_blank\">烦恼</a>。令身口意清净无染。永害烦恼。如断多罗树头永不生芽。复次贪嗔痴等烦恼尽故。一切诸趣永不结生。超过四难生老病死苦果之法。惑苦二种而永不生。立应供号。</p><p>复次令彼世间所有衣服卧具饮食汤药幢幡宝盖香花灯果。及天上人间最上之物。<a href=\"/remen/gongyang.html\" class=\"keylink\" target=\"_blank\">供养</a>于佛。获得最上富贵吉祥之福。是名应供之号。</p><p>云何正等觉。佛言。如来具一切智。于一切处无不了知。以<a href=\"/remen/sinianchu.html\" class=\"keylink\" target=\"_blank\">四念处</a>。四正断。四神足。五根。五力。七觉支。八圣道。十二缘生。<a href=\"/remen/sidi.html\" class=\"keylink\" target=\"_blank\">四谛</a>法等如是之法。平等开觉一切<a href=\"/remen/zhongsheng.html\" class=\"keylink\" target=\"_blank\">众生</a>。令起智断惑证须陀洹果。斯陀含果。阿那含果。阿罗汉。具三明六通。复于大乘作意思求历修诸地。断尽结习成无上觉。此名正等正觉。</p><p>云何明行足。佛言。明谓天眼明<a href=\"/remen/suming.html\" class=\"keylink\" target=\"_blank\">宿命</a>明漏尽明。行足者。为如来身口意业。善修满足正真清净。如有大衣钵等<a href=\"/remen/zizai.html\" class=\"keylink\" target=\"_blank\">自在</a>观照而无爱着。于自愿力一切之行。修令满足。号明行足。</p><p>云何善逝。佛言。即妙往之义。如贪嗔痴等引诸有情往彼恶趣。非名善逝。如来正智能断诸惑。妙出世间能往<a href=\"/remen/foguo.html\" class=\"keylink\" target=\"_blank\">佛果</a>。故名善逝。</p><p>云何世间解无上士。佛言。世间者。谓欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。<a href=\"/remen/diyu.html\" class=\"keylink\" target=\"_blank\">地狱</a>饿鬼傍生等类。各具色蕴受蕴想蕴行蕴识蕴。眼根耳根鼻根舌根身根意根。及彼六识所缘境等一切诸法。名曰世间。正觉正知名世间解。又彼世间所有二足四足多足无足。欲色诸天。有想无想。非有想非无想。若凡若圣。一切有情之中。唯佛第一最上无等。名无上士。</p><p>云何调御丈夫。佛言。佛是大丈夫。而能调御<a href=\"/remen/shane.html\" class=\"keylink\" target=\"_blank\">善恶</a>二类。恶者起不善三业。而作诸恶堕地狱饿鬼傍生而得恶报。善者于身口意而修众善。得人天福果。此之善恶皆由心作。佛以第一义善涅槃之法。显示调御令离垢染获得最上寂灭涅槃。是故得名调御丈夫。</p><p>云何天人师。佛言。非与阿难一苾刍为师。所有苾刍苾刍尼。乌波塞乌波夷。及天上人间。<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>。魔王外道。释梵龙天悉皆归命依教奉行俱作<a href=\"/remen/fozi.html\" class=\"keylink\" target=\"_blank\">佛子</a>。故名天人师。</p><p>云何名佛。<a href=\"/remen/zhihui.html\" class=\"keylink\" target=\"_blank\">智慧</a>具足三觉圆明。是故名佛。</p><p>佛告阿难。我昔经行之次。有婆罗门而来问我。何故汝之父母为汝立名呼为佛邪。佛即答言。世所知者我能了知。世所观者我亦能观。所得灭者我亦得灭。我具一切智一切了知。我从无数劫。种种<a href=\"/remen/xiuxing.html\" class=\"keylink\" target=\"_blank\">修行</a>远尘离垢。今得无上菩提。故立<a href=\"/remen/fohao.html\" class=\"keylink\" target=\"_blank\">佛号</a>。</p><p>云何世尊。佛言。我于因地自审观察所有善法。戒法心法智慧法。复观贪等不善之法。能招诸有生灭等苦。以无漏智破彼烦恼得无上觉。是故天人凡圣。世出世间咸皆尊重。故曰世尊。</p></div>"
}]