[{
    "title": "第867部 菩提心观释",
    "author": "法天 译",
    "html": "<div class=\"B1_text\"><p><a href=\"/remen/putixin.html\" class=\"keylink\" target=\"_blank\">菩提心</a>观释</p><p>归命本师大觉<a href=\"/remen/shizun.html\" class=\"keylink\" target=\"_blank\">世尊</a>我今略释</p><p><a href=\"/remen/puti.html\" class=\"keylink\" target=\"_blank\">菩提</a>心观</p><p>如佛所说。从心生一切法。我今当议彼菩提心。云何性。答离一切性。云何一切性。谓蕴处界等性。彼菩提心离取舍故。则法<a href=\"/remen/wuwo.html\" class=\"keylink\" target=\"_blank\">无我</a><a href=\"/remen/zixing.html\" class=\"keylink\" target=\"_blank\">自性</a>平等。本来不生自性空故。所言一切性者。是我等性。谓我人<a href=\"/remen/zhongsheng.html\" class=\"keylink\" target=\"_blank\">众生</a>寿者补特伽罗摩拏嚩迦等性。而彼等性非菩提心。于意云何。谓彼我等。而于自性离一切相中而生我见。从我见生一切<a href=\"/remen/fannao.html\" class=\"keylink\" target=\"_blank\">烦恼</a>此不生彼心。或言蕴处界等亦离取舍。谓蕴处界等性真实理不可得故。云何色相等无实。谓色蕴四大合成故。四大者。即地水火风界。复生五色谓色声香味触。彼地大等及五色等。一一各自性不可得。如是诸法皆然。是故知色名虚假。由此知色蕴空。譬如因树有影树灭影亡。色蕴如是。受蕴亦然。云何名受。受有三种。谓苦受乐受非苦乐受。而此三受互相<a href=\"/remen/yinyuan1.html\" class=\"keylink\" target=\"_blank\">因缘</a>。复有二种。谓身受意受。身色蕴摄。身不可得故。若无身即无受。亦不可言亦不可说非短非长。非色非相。无实无著。不可知故。身受如是。意受亦然。受蕴如是。见受蕴空。想蕴亦虚假不实。缘虑所摄。而彼缘虑不可得故。即非缘虑。非缘虑故见想蕴空想蕴如是。行蕴亦然。心所造作善意记念等行。无所有故。彼心法所生色等蕴一一无所生。是故知行蕴业相不实亦无主宰。即见行蕴空行蕴如是。识蕴亦然。乃至眼耳鼻舌身意。彼眼识等一一自性皆不可得。彼眼缘有色。从缘生识。<a href=\"/remen/wuyuan.html\" class=\"keylink\" target=\"_blank\">无缘</a>即不生识。而此眼色及彼色蕴等无分齐。此分别眼色即非眼色。识无所生。眼识如是。耳鼻舌身意亦然。如是知此识依止摩曩识。由依止摩曩识故。即发生过去未来见在法故。云何过去未来见在法。谓过去已灭。未来未生。见在不住。由是知识蕴空。如是一一说蕴处界。各各分别自性皆空。彼非无性即真实句。喻无种子不生芽茎。是故说彼蕴处界等亦离取舍。云何菩提心无取无舍。如佛所说。告秘密主彼菩提心。如来应正等觉了知彼心。非青非黄。非赤非白。非红色非颇胝迦色。非短非长。非圆非方。非明非暗。非女非男。非黄门等。又秘密主。菩提心非欲界性。非<a href=\"/remen/sejie.html\" class=\"keylink\" target=\"_blank\">色界</a>性。非天性非夜叉。非乾闼婆非阿修罗。非人非非人等性。乃至一切智求亦不可得。如是取心非有。云何言有舍故。又如佛说。告秘密主。菩提心非内非外非中间。不可得故。于意云何。以自性寂静故。又秘密主。彼菩提心一切智求不可得。云何得取舍。如是于法得离取舍。平等无我。如一切法无我亦然。如佛所说。菩提心亦然。一切法空<a href=\"/remen/wuxiang.html\" class=\"keylink\" target=\"_blank\">无相</a>无我。诸法寂静无寂静相。心本平等本来不生亦非不生。复云何性。答曰空性。空云何性。谓如<a href=\"/remen/xukong.html\" class=\"keylink\" target=\"_blank\">虚空</a>故。如佛所说。虚空之性空无喻故。菩提之心亦复如是。菩提之名非性非相。无生无灭。非觉非无觉。若如是了知。是名菩提心。又如佛说。告秘密主。于自本心如实了知。于无有法亦不可得。是故名阿耨多罗三藐三菩提。又告秘密主。当于自心如实观已。然后发起方便观于众生。知诸众生于<a href=\"/remen/zijue.html\" class=\"keylink\" target=\"_blank\">自觉</a>性不如实知。起于疑妄颠倒执着。受于种种<a href=\"/remen/lunhui.html\" class=\"keylink\" target=\"_blank\">轮回</a>大苦。我由此故起大悲心。令诸众生于自心法如实证觉。是即名为菩提心。是名利益心。安乐心。最上心。法界善觉心。以如是智。摄诸众生故。名菩提心。发此心故。所获福德亦如虚空无有边际。其<a href=\"/remen/gongde.html\" class=\"keylink\" target=\"_blank\">功德</a>海亦复无量。虽复劫尽功德无尽。如是名为发一切智根本最上菩提心。</p></div>"
}]