[{
    "title": "第942部 佛说无畏授所问大乘经",
    "author": "施护法师 译",
    "html": "<div class=\"B1_text\"><p>第一卷第二卷第三卷</p><p>佛说<a href=\"/remen/wuwei.html\" class=\"keylink\" target=\"_blank\">无畏</a>授所问大乘经 卷上</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>。在舍卫国祇树给孤独园。与大苾刍众千二百五十人俱。皆是阿罗汉。诸漏已尽无复<a href=\"/remen/fannao.html\" class=\"keylink\" target=\"_blank\">烦恼</a>。心善<a href=\"/remen/jietuo.html\" class=\"keylink\" target=\"_blank\">解脱</a>慧善解脱。如大龙王所作已办。弃诸重担随得己利。尽诸有结。正智解脱。诸心寂静皆到<a href=\"/remen/bian.html\" class=\"keylink\" target=\"_blank\">彼岸</a>。唯一补特伽罗。所谓阿难。</p><p>复有五百大菩萨众。悉得一切陀罗尼门及三摩地门。皆是一生补处。时舍卫城有一长者。名无畏授。大富<a href=\"/remen/zizai.html\" class=\"keylink\" target=\"_blank\">自在</a>有大财宝。积诸受用库藏充满。金银琉璃真珠珊瑚螺贝宝等。皆悉具足。广有车乘象马牛羊。复多眷属奴婢仆从执事人等及诸朋友。一时无畏授。与五百长者。而共集会潜相谓言。诸仁者。遇佛出世斯为难事。人身难得时难契会。于<a href=\"/\" class=\"keylink\" target=\"_blank\">佛教</a>中净信极难。舍家<a href=\"/remen/chujia.html\" class=\"keylink\" target=\"_blank\">出家</a>成苾刍相。此亦为难。<a href=\"/remen/xiuxing.html\" class=\"keylink\" target=\"_blank\">修行</a>复难。彼诸有情知恩念报。而复甚难。但能少分施作尚不坏失。何况广多。又诸有情。若于如来教中能生净信。信已复能依教修行。极为难事。又诸有情。若能<a href=\"/remen/zhuangyan.html\" class=\"keylink\" target=\"_blank\">庄严</a>如来教法。复能解脱<a href=\"/remen/lunhui.html\" class=\"keylink\" target=\"_blank\">轮回</a>极为难事。是故我等。不应于声闻乘及缘觉乘中趣求<a href=\"/remen/niepan.html\" class=\"keylink\" target=\"_blank\">涅槃</a>。应于无上大乘法中趣求涅槃。于是众会以如是事。互言议已。咸悉发起广大胜心。皆言我今悉于无上大乘法中趣求涅槃。不乐声闻缘觉之乘。时无畏授与五百长者俱共围绕。出舍卫城诣世尊所。到已头面礼世尊足。右绕七匝退坐一面。</p><p>尔时世尊。知是事已故。谓无畏授等五百长者言。汝诸长者以何缘故。来诣如来应供正等正觉所。</p><p>时无畏授等五百长者。悉从座起。偏袒一肩右膝着地。向佛合掌<a href=\"/remen/dl.html\" class=\"keylink\" target=\"_blank\">顶礼</a>白言世尊。我等向者共会一处。潜相谓言。遇佛出世斯为难事。人身难得时难契会。于佛教中净信极难。舍家出家成苾刍相此亦为难。修行复难。彼诸有情知恩念报而复甚难。但能少分施作尚不坏失。何况广多。又诸有情。若于如来教中能生净信。信已复能依教修行。极为难事。又诸有情。若能庄严如来教法。复能解脱轮回。极为难事。我等今时不应于声闻乘及缘觉乘中趣求涅槃。应于无上大乘法中趣求涅槃。世尊我等以如是事互言议已。咸悉发起广大胜心。皆于无上大乘法中趣求涅槃。不乐声闻缘觉之乘。我等乘此缘故。来诣如来应供正等正觉所。世尊诸菩萨摩诃萨。欲证阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>者。当云何住。复云何学。云何修行。</p><p>尔时世尊。赞无畏授等五百长者言。善哉善哉。汝诸长者甚善甚善。汝今能为安住阿耨多罗三藐三菩提。故来诣如来应供正等正觉所。汝等谛听极善作意。今为汝说。时无畏授等五百长者受教而听。</p><p>佛言诸长者。若菩萨摩诃萨。欲证阿耨多罗三藐三菩提者。如其所住当如是学如是修行。</p><p>又若菩萨摩诃萨。欲证阿耨多罗三藐三菩提者。应于一切有情起大悲心普遍亲近。广为摄受观察施作。而菩萨摩诃萨。于自身命不应爱着。所有舍宅妻子眷属饮食衣服乘驭床座珍宝财谷香华灯涂。乃至一切受用乐具悉不应着。何以故。多诸有<a href=\"/remen/qingai.html\" class=\"keylink\" target=\"_blank\">情爱</a>着身命故。广造罪业。彼彼所作业成熟已。堕在恶趣<a href=\"/remen/diyu.html\" class=\"keylink\" target=\"_blank\">地狱</a>中生。若于一切有情起大悲心。于自身命不爱着故。即于一切善趣中生。诸长者。是故菩萨摩诃萨。欲证阿耨多罗三藐三菩提者。于一切有情起大悲心。于自身命不生爱着。所有舍宅妻子眷属饮食衣服乘驭床座珍宝财谷香华灯涂。乃至一切受用乐具。悉不爱着已。然后自舍一切广行惠施。不求<a href=\"/remen/guobao.html\" class=\"keylink\" target=\"_blank\">果报</a>安住戒行。三相清净修诸忍辱。堪能具足一切有情。于己所作不<a href=\"/remen/154932.html\" class=\"keylink\" target=\"_blank\">饶益</a>事。悉能忍伏。被大<a href=\"/remen/jingjin.html\" class=\"keylink\" target=\"_blank\">精进</a>坚固甲胄。若身若命悉能弃舍。安住寂静心一境性。远离散乱胜慧决择诸善法分。不起我人<a href=\"/remen/zhongsheng.html\" class=\"keylink\" target=\"_blank\">众生</a>寿者士夫补特伽罗意生等见。广为一切作诸胜行。为一切有情作意行施。为一切有情作意护戒。为一切有情作意行忍。为一切有情作意发起坚固精进。为一切有情作意安住诸胜定门。为一切有情作意<a href=\"/remen/xiuhui.html\" class=\"keylink\" target=\"_blank\">修慧</a>。为一切有情习学一切善巧方便。</p><p>尔时无畏授等五百长者俱。白佛言世尊。我等昔来于自身命皆生爱着。所有舍宅妻子眷属饮食衣服乘驭床座珍宝财谷香华灯涂。乃至一切受用乐具悉生爱着。世尊菩萨摩诃萨。作何观察能于身命乃至一切受用乐具。不生爱着。愿佛为说。</p><p>尔时世尊。告无畏授等五百长者言。菩萨摩诃萨。以无数种相观察于身。何等无数。所谓此身不实缘法。合集如极微聚。从顶至足次第破坏。彼九窍门及诸毛孔。不净流溢犹如蚁聚。蛇毒止中蛇毒违害。如怨敌如猿猴。多所损恼。如极恶友常起诤竞。身如聚沫不可撮摩。又如水泡旋有即坏。又如阳焰渴爱所生。又如芭蕉中无坚实。又如幻化从虚妄起。又如王者多种教令。又如怨对常来伺便。又如盗贼无有信义。又如杀者极难调制。如恶知识常不<a href=\"/remen/huanxi.html\" class=\"keylink\" target=\"_blank\">欢喜</a>。如破法者隐没慧命。又如邪朋减失善法。又如空聚离于主宰。又如瓦器终归破坏。如小便坑不净充满。如大便处常多滓秽。又如食啖诸不净鬼及蛆虫狗等乐臭秽中。又如广积秽物远闻其臭。如恶疮疱难合其窍痛不可忍。又如毒箭入身酸楚。如恶家主难为侍养。又如朽舍及如漏船。虽假修治旋归散坏。又如坯器难为固惜。又如恶友常假将护。如河岸树风所动摇。如大河流终归死海。又如客舍多种违恼。如无主舍无所摄属。如巡警人常专捡察。及如边方多所侵娆。如积沙处渐当减下。如火蔓延。如海难渡。如地难平。如蛇置箧随生损害。又如婴儿常须存爱。又如破器无所堪用。如恶方处常虞坏乱。如杂毒食常当远离。如求乞人得种种物得已旋弃。又如大车负极重等。唯诸智者。于法觉了应如是知。</p><p>佛说无畏授所问大乘经 卷中</p><p>复次长者菩萨摩诃萨。观察此身。最初何因之所成立。谓依父母精血合集生起彼因。复由受其饮食。食已变坏旋聚即散。归淡荫藏淡荫流润。终归不净。然后火大增强煮变成熟。后归风力。由其风力各分滓重及与流润。滓重所谓大小便等。流润谓血。血变成肉。肉成于脂。脂成于骨。骨成其髓。髓成其精。精等乃成此不净身。菩萨观此不净身故。乃起思惟。此身多种合集。各别名相。谓三百骨。六十肪及膏相。合四百膜。五百肉团。六百脑。七百脉。九百筋。十六肋骨。复有三事。内缠其肠分生熟藏肠。有十六交络而住。二千五百脉道透映。一百七节。八十万俱胝毛孔。具有五根。九窍。七藏。不净充满。髓有一掬脑。有一掬脂。有三掬淡荫。六掬滓重。六掬风力。随遍血有一斗。如是一切各各充满。有七水脉。而复围绕。吸诸滋味。内火大增炽然烧煮。逼切疲极。身脉汗流。是等诸相极难可见。此之臭秽不净体相。是中云何起增上爱。如求丐人得所用物。得已旋弃。又如大车负极重等。唯诸智者于法觉了。应如是知即说颂曰。</p><p>此身多种不净聚愚无智者不了知</p><p>强起增长爱着心如秽瓶破多秽气</p><p>耳目口鼻皆秽物彼等何者为香洁</p><p>涎眵结聍及涕洟诸虫杂恶何生爱</p><p>譬如愚者取于炭勤力摩治欲令白</p><p>炭尽力疲白莫成无智妄贪亦如是</p><p>如人意欲成洁净多种修治于此身</p><p>百转沐浴及香涂身坏命终归不净</p><p>尔时世尊复告无畏授等五百长者言。长者当知。菩萨摩诃萨欲证阿耨多罗三藐三菩提者。观察此身有四十四相。何等四十四。谓菩萨摩诃萨观察此身诚所厌弃。菩萨观身不可爱乐。以不饶益故。菩萨观身极为臭秽。脓血满故菩萨观身甚不坚牢。终破坏故。菩萨观身体性羸劣。筋骨相联故。菩萨观身不净。秽恶常流故。菩萨观身如幻。愚夫异生强起虚妄动乱相故。菩萨观身多所漏失。以九窍门常流注故。菩萨观身炽然烧爇。谓贪火所焚嗔火猛聚痴火暗冥故。菩萨观身贪嗔痴网。常所盖覆爱网相续故。菩萨观身窍穴所依。以九窍门及诸毛孔周遍流注杂秽充故。菩萨观身多种逼恼。四百四病常增损故。菩萨观身是为窟宅。八万四千户虫之所聚故。菩萨观身<a href=\"/remen/wuchang.html\" class=\"keylink\" target=\"_blank\">无常</a>。终归死法故。菩萨观身无知。于法不知故。菩萨观身如器用。众缘合成终破坏故。菩萨观身逼切。众多忧恼故。菩萨观身无归趣。毕竟老死故。菩萨观身深隐。谄诳所行故。菩萨观身如地。难平满故。菩萨观身如火。以所爱色随系着故。菩萨观身无厌足。随五欲故。菩萨观身破坏。烦恼对碍故。菩萨观身无定分位。以其利衰现所受故。菩萨观身无自他缘。不得源流故。菩萨观身驰流心意。以种种缘作意伺察故。菩萨观身弃背毕竟。归于弃尸林故。菩萨观身为他所食。鹫鸟豺狼等食啖故。菩萨观身如轮盘影现。筋骨连接故。菩萨观身无所顾惜残弃漏失。脓血满故。菩萨观身耽着滋味。饮食所成故。菩萨观身勤苦无利。以是无常生灭法故。菩萨观身如恶友。起诸邪妄故。菩萨观身如杀者。重重现增苦故。菩萨观身为苦器。三苦逼恼故。所谓行苦坏苦苦苦。菩萨观身为苦聚。<a href=\"/remen/wuyun.html\" class=\"keylink\" target=\"_blank\">五蕴</a>随转无主宰故。菩萨观身极不自在。种种缘成故。菩萨观身无寿者。离男女相故。菩萨观身空寂。诸蕴处界所合成故。菩萨观身虚假。以如梦故。菩萨观身不实。以如幻故。菩萨观身动乱。如阳焰故。菩萨观身驰流。如响应故。菩萨观身虚妄所起。如影现故。长者。菩萨摩诃萨以如是等四十四相观察于身。而菩萨摩诃萨作此观察时。所有于身乐欲。于身顾惜。于身执我。于身爱染。于身积集。于身系着。一切悉断。由是于命乐欲。于命顾惜。于命执我。于命爱染。于命积集。于命系着。乃至舍宅。妻子眷属。饮食衣服。乘驭床座。珍宝财谷。香华灯涂。一切受用乐具。若乐欲。若顾惜。若执我所。若爱染。若积集。若系着。一切亦断。由于身命能弃舍故。乃至一切爱用乐具亦悉弃舍。如是乃能<a href=\"/remen/yuanman.html\" class=\"keylink\" target=\"_blank\">圆满</a><a href=\"/remen/liuboluomi.html\" class=\"keylink\" target=\"_blank\">六波罗蜜</a>多。长者。菩萨摩诃萨以能圆满波罗蜜多故。即能速证阿耨多罗三藐三菩提。</p><p>尔时世尊欲重宣此义即说颂曰。</p><p>应知人身极难得莫因此身造众罪</p><p>豺狗取食弃尸林空将此身为残弃</p><p>愚无智者常动乱虚伪身中起贪爱</p><p>此身难驭违背深昼夜受苦无停息</p><p>此身苦轮常生病此身不净广充盈</p><p>饥渴随逐娆恼深谁诸智者生爱着</p><p>此身如地广无主及如恶友愚生爱</p><p>因此身故众罪兴毕竟还自受诸苦</p><p>此身不同金刚坚莫因此身广造罪</p><p>智者应修胜福因于佛教中生净信</p><p>此身不久徒存养衣服香严饮食资</p><p>缘归破坏暂任持邪勤施作何空过</p><p>经百劫中难得遇大牟尼尊出<a href=\"/remen/shijian.html\" class=\"keylink\" target=\"_blank\">世间</a></p><p>速于佛教净信生莫于恶趣受极怖</p><p>假使寿千俱胝岁彼尚勿应生贪爱</p><p>何况寿不满百年岂生贪爱无厌足</p><p>或有一类奢侈者不念此身极难得</p><p>广集嬉戏歌伎人于前戏剧求快乐</p><p>度集财宝何有乐护惜重重苦恼增</p><p>下劣愚夫喜悦生智者于中离贪着</p><p>富贵不实如梦幻愚者驰流于心意</p><p><a href=\"/remen/shana.html\" class=\"keylink\" target=\"_blank\">刹那</a>破坏刹那成谁诸智者生贪爱</p><p>佛说无畏授所问大乘经 卷下</p><p>譬如幻所成物像如乾闼婆城庄严</p><p>愚人贪爱富亦然不知是妄生耽着</p><p>百种苦求于<a href=\"/remen/caifu.html\" class=\"keylink\" target=\"_blank\">财富</a>得已极苦逼于身</p><p>王官水火散坏时智者岂生于爱着</p><p>妻子眷属随所爱广作诸罪当破坏</p><p>极重过失不觉知智者于身不生着</p><p>悭吝者求财富时父母亦不生尊重</p><p>妻子眷属返憎嫌一向常贪于财利</p><p>悭者不知于恩义唯念莫坏我所有</p><p>背正向邪谄求财智者于彼不生信</p><p>悭者意异语如实所应信者不生信</p><p>见人虽将爱子同此是悭者谄妄起</p><p>悭吝之者在世间虽亲典教亦通解</p><p>驰流散乱出恶言心无悲愍极粗犷</p><p>悭者处世无所托亦无知识及亲朋</p><p>有所依附但求财智于悭者不生信</p><p>悭者因求财富故于极恶事起思念</p><p>是故智者正所观愚人于彼生欢喜</p><p>金宝珠贝珊瑚等善业引生如聚沫</p><p>于中贪爱诤竞兴彼不了知幻化性</p><p>贤劫一佛出世时彼尊立名为慈氏</p><p>偏覆大地得黄金彼从何来何因故</p><p>于外随逐五欲境愚人散乱痴迷法</p><p>如日中分夏月时渴欲奔驰焰为水</p><p>空后一劫成世间<a href=\"/remen/xukong.html\" class=\"keylink\" target=\"_blank\">虚空</a>所成空<a href=\"/remen/zixing.html\" class=\"keylink\" target=\"_blank\">自性</a></p><p>焚烧破坏复还成此从何来彼何去</p><p>沟涧池沼及大海枯涸破坏彼皆同</p><p>虚假不实贪亦然谁诸智者生爱着</p><p>智者慧力色相具于身常自作称量</p><p>此中无味染何因舍宅财利应弃舍</p><p>随逐五欲造恶业养育妻子并眷属</p><p>死时妻子及诸亲谁能救护自当苦</p><p>死时眷属不随去但随自作众业行</p><p>苦恼逼逐于己身彼时谁为我分受</p><p>三有独怖无亲爱妻子眷属假相亲</p><p>愚人取以为乐因但增苦恼及忧戚</p><p>父母妻子亲朋聚为求财利故相会</p><p>彼等不随死者行唯自所作业相逐</p><p>一切皆随业所行一切亦随业所住</p><p>当知此身业所成智者应修于善业</p><p>父母妻子眷属等以不了知故贪爱</p><p>愚人广造众罪因智者不入无间狱</p><p>所有余处业报尽无间极苦不解脱</p><p>是故畏彼恶趣因智者勤劬离诸罪</p><p>阎摩王前治罚时彼无朋友为救护</p><p>亦无父母及诸亲随自所作业当受</p><p>王言汝所得人身得已何不离诸罪</p><p>今受极苦捶打时皆由汝作不善业</p><p>自心所作不善已而复不信有业报</p><p>如彼阎摩法王言汝受治罚非我罪</p><p>自作业因自造罪自造罪已汝来此</p><p>当受极苦自甘心由先所作非爱业</p><p>死时众苦所逼迫亲属不能令解脱</p><p>汝欲自求解脱时是故应离诸<a href=\"/foxue/changshi/153417.html\" class=\"keylink\" target=\"_blank\">罪恶</a></p><p>打击考掠及杻械此等若欲求远离</p><p>舍宅亲友起怖心于佛教中修正行</p><p>舍宅猛火大苦根而此心火常炽然</p><p>智者于斯爱不生如大火聚极可怖</p><p>住舍养亲常忧戚富乐忧愁亦复然</p><p>自他过失等无差是故应离诸罪恶</p><p>智者佛教生信乐不种自收胜乐根</p><p>愚者不生爱乐心但贪舍宅诸苦本</p><p>女身筋肉骨合集假起妄贪为我妻</p><p>诸无智者染爱生不知女身都如幻</p><p>智者了知诸欲乐及舍宅等皆生厌</p><p><a href=\"/remen/zhengfa.html\" class=\"keylink\" target=\"_blank\">正法</a>药治贪病除速疾出离诸缠缚</p><p>尔时无畏授等五百长者闻是正法已。悉得无生法忍。得法忍已。皆生最上踊跃欢喜。即说颂曰。</p><p>快哉于今日我等得大利</p><p>彼一切利中此利益最上</p><p>我等所发起广大<a href=\"/remen/putixin.html\" class=\"keylink\" target=\"_blank\">菩提心</a></p><p>于佛正法中清净生渴仰</p><p>所起胜爱乐无上菩提心</p><p>为一切有情广施诸安乐</p><p>我等从今日极甚其身命</p><p>誓于此深经生最上爱乐</p><p>由起爱乐故得一切有情</p><p>于彼当来世见者生欢喜</p><p>彼一切有情诸欲<a href=\"/remen/faxin.html\" class=\"keylink\" target=\"_blank\">发心</a>者</p><p>皆发起无上广大菩提心</p><p>若一切有情爱乐菩提心</p><p>当得胜果报最上金色身</p><p>相好以庄严种种胜殊妙</p><p>及得大光明世间广照耀</p><p>无上菩提心此心广大心</p><p>胜出一切心最上复清净</p><p>彼一切<a href=\"/remen/gongde.html\" class=\"keylink\" target=\"_blank\">功德</a>由此心具足</p><p>复具大胜力能脱一切病</p><p>诸鲜福有情不乐菩提心</p><p>此心懈退因不能观<a href=\"/remen/shengsi.html\" class=\"keylink\" target=\"_blank\">生死</a></p><p>菩提<a href=\"/remen/shentong.html\" class=\"keylink\" target=\"_blank\">神通</a>智获最胜福力</p><p>广积满虚空普施诸情品</p><p>若人于河沙等数诸佛刹</p><p>满以七珍财<a href=\"/remen/gongyang.html\" class=\"keylink\" target=\"_blank\">供养</a>正等觉</p><p>若人但合掌归向菩提心</p><p>此胜供养因超过诸供养</p><p>此供养无等所谓菩提心</p><p>过此外无余为最胜最上</p><p>菩提心功德是胜妙良药</p><p>一切病能治施有情安乐</p><p>观见诸有情三火常烧然</p><p><a href=\"/remen/wuliangjie.html\" class=\"keylink\" target=\"_blank\">无量劫</a>拔除菩萨不懈退</p><p>修此菩提行为勇猛医王</p><p>救苦诸有情常远离疲懈</p><p>数数往诸趣不舍菩提心</p><p>勤于<a href=\"/remen/fofa.html\" class=\"keylink\" target=\"_blank\">佛法</a>中出现希有相</p><p>我等得大利乐此菩提心</p><p>愿我等当成大觉释师子</p><p>尔时世尊从其面门出现广大神通光明无数种色。所谓青黄赤白及紫碧绿。是光普照无边世界。上彻梵世。映蔽日月光明不现。其光旋环右绕世尊百千匝已。却从世尊顶门而入。尔时尊者阿难即从座起。偏袒一肩右膝着地。向佛合掌顶礼白言。世尊。何因何缘现是光明。若无<a href=\"/remen/yinyuan1.html\" class=\"keylink\" target=\"_blank\">因缘</a>。如来应供正等正觉不放光相。时尊者阿难即说颂曰。</p><p>佛上胜者若无因法尔不现光明相</p><p>愿为悲愍劣有情说放光明何因故</p><p>一切有情皆贫乏佛应为施大圣财</p><p>世间暗暝作照明愿说此光所因现</p><p>尔时世尊。告尊者阿难言。阿难。汝今见此五百长者不。悉为发阿耨多罗三藐三菩提心故。来诣我所。阿难白佛言。唯然已见。佛言阿难。是五百长者。今此会中闻正法已皆得无生法忍。阿难。此诸长者皆于过去佛所。奉近供养深种善根。从此没已不复堕诸恶趣。生人天中受胜妙乐。次第至彼慈氏如来应供正等正觉出现世时。生彼佛刹亲近供养尊重承事。其后乃至贤劫诸佛彼彼出世时。于一一佛所亲近供养。听受正法读诵记念广为人说。最后过二十五劫。于种种佛刹。皆当成就阿耨多罗三藐三菩提果。同名莲华吉祥藏如来应供正等正觉。出现世间。尔时尊者阿难前白佛言。今此广大甚深正法。希有世尊希有善逝。此经何名。我等云何奉持。佛言阿难。是经名为菩萨瑜伽师地法门。亦名无畏授所问。如是名字汝当<a href=\"/remen/shouchi.html\" class=\"keylink\" target=\"_blank\">受持</a>。</p><p>佛说此经已。尊者阿难等诸大声闻。及诸菩萨摩诃萨众并五百长者。世间<a href=\"/remen/tianren.html\" class=\"keylink\" target=\"_blank\">天人</a>阿修罗等一切大众。闻佛所说。皆大欢喜信受奉行。</p></div>"
}]