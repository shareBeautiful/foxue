[{
    "title": "第983部 佛说胜军王所问经",
    "author": "施护法师 译",
    "html": "<div class=\"B1_text\"><p>佛说胜军王所问经</p><p>如是我闻。一时佛在舍卫国祇树给孤独园。与大苾刍众千二百五十人俱。是时有憍萨罗国胜军大王。其王尊贵有大威德富饶<a href=\"/remen/zizai.html\" class=\"keylink\" target=\"_blank\">自在</a>。所居国土境界广远。为一切人所共尊敬。其王福德久于<a href=\"/remen/fofa.html\" class=\"keylink\" target=\"_blank\">佛法</a>生大信重。是时大王即乘宝车。与诸臣从及无数百千<a href=\"/remen/poluomen.html\" class=\"keylink\" target=\"_blank\">婆罗门</a>长者等而共围绕。以诸音乐而导其前。出舍卫国诣祇树给孤独园佛<a href=\"/remen/shizun.html\" class=\"keylink\" target=\"_blank\">世尊</a>所。恭敬<a href=\"/remen/gongyang.html\" class=\"keylink\" target=\"_blank\">供养</a>听受<a href=\"/remen/zhengfa.html\" class=\"keylink\" target=\"_blank\">正法</a>。尔时为人民主。常以正法而行治化。于诸非法舍而不行。何以故。大王当知。若王及臣弃背正法行非法者。于现世中人所轻谤。乃至身坏命终不生胜处。若王及臣舍离非法行正法者。于现世中人所称赞。乃至身坏命终。生天界中受胜<a href=\"/remen/guobao.html\" class=\"keylink\" target=\"_blank\">果报</a>。富乐自在<a href=\"/remen/tianren.html\" class=\"keylink\" target=\"_blank\">天人</a>受敬。大王。譬如世<a href=\"/remen/rensheng.html\" class=\"keylink\" target=\"_blank\">人生</a>育一子。父母怜爱犹如珍宝。多设方便常令快乐。其子长大亦生孝敬。王心慈爱亦复如是。一切人民皆如一子。王所爱念犹如父母。常以四法而为摄化。所谓<a href=\"/remen/bushi.html\" class=\"keylink\" target=\"_blank\">布施</a>爱语利行同事常行如是四种法故。一切人民皆悉归伏。王以慈心观诸人民既如子想。彼一切人亦复于王如其父母。又如有人于其梦中见种种事。所谓江河泉池园林花果。街巷道陌处处<a href=\"/remen/zhuangyan.html\" class=\"keylink\" target=\"_blank\">庄严</a>。清净适悦人所爱乐。如是等事。既梦觉已都无所有。诸<a href=\"/remen/shijian.html\" class=\"keylink\" target=\"_blank\">世间</a>法亦复如是。皆悉如梦竟无其实。如汝大王为人中主受三种乐。所谓富乐欲乐自在乐。统大国城多诸所有。象马车乘金银珍宝库藏诸物。乃至后妃眷属诸臣仆等其数甚多。富贵炽盛而无等比。如是富贵虽多所有不以为胜。何以故。为颠倒法劳役其心增诸<a href=\"/remen/fannao.html\" class=\"keylink\" target=\"_blank\">烦恼</a>。大王当知。此等皆是<a href=\"/remen/wuchang.html\" class=\"keylink\" target=\"_blank\">无常</a>灭法。是不坚牢而不究竟。如水聚沫而无其实。是故大王。于如是事如实了知。于世间法常所觉了。离诸烦恼修出世行。又世间法如一大树。沃润其根即生枝叶。枝叶繁茂即能开华。开华非久乃结果实。果实成熟色香美妙人皆爱乐。其树忽为大火所焚。四面俱炽红焰光明映蔽日月。四方上下都一大光。其可爱树悉无所有唯火光现。而彼火光非久。即为大雨所灭。云雷掣电交映而出。是时火聚悉无所有。唯彼大雨连霔不息。其雨非久亦复停止。大王当知。如前所说诸世间法亦复如是。<a href=\"/remen/shana.html\" class=\"keylink\" target=\"_blank\">刹那</a>坏灭竟无其实。如王所统。虽复广大积诸所有。刹那坏其义亦然。是故大王。于无常法莫生<a href=\"/remen/changzhu.html\" class=\"keylink\" target=\"_blank\">常住</a>想。于有尽法莫作无尽想。念念思惟无常来侵。舍世间法离诸所著。修出世行增益善根。大王。又如四方有四大山从空而来。彼山高广一一坚牢堕于阎浮。而此地中所有一切草木<a href=\"/remen/conglin.html\" class=\"keylink\" target=\"_blank\">丛林</a>。皆悉摧灭而无有余。彼有力者不能为救。大王。此诸世间有四大怖。而来逼迫亦复如是。一切<a href=\"/remen/zhongsheng.html\" class=\"keylink\" target=\"_blank\">众生</a>无所逃避。有大力者不能为救。四怖者何。一者邪行怖。二者老怖。三者病怖。四者死怖。大王。邪行若生坏灭正行。老怖若来坏少年相。病怖若来坏安乐法。死怖若来坏灭<a href=\"/remen/shouming.html\" class=\"keylink\" target=\"_blank\">寿命</a>。大王。又如师子为兽中王。若入兽群取一兽食。彼所取兽何能逃避。入师子腹灭无有余。大王。无常大力于诸众生亦复如是。大王。诸世间人将趣命终。先染病苦如中毒箭气力劣弱。筋骨肢节皆悉疼痛皮肉干枯。手足战动秽恶流溢。眼耳鼻舌身等诸根不能发识。诸境不现。唯见自造不善业境现在其前生大怖畏。无所依怙谁为救者。父母眷属徒共围绕。名医良药不能为疗。上味饮食不能食啖。于念念中起无常怖。彼出入息渐渐微细。如是病怖方始起心念作善业。微出其声告父母言。我今大怖恶境现前寿命将断。父母为我作诸利益。施佛及僧愿垂救护。如是言已。于刹那间其命即断。此处既谢他处复生。随自作业受诸果报。大王当知。世间众生若善不善若胜若劣。从自因生果无所失。作善业者是所归趣是所依怙。临命终时不生怖畏。此处缘谢生于他处受胜果报。是故大王。汝今应当舍世间法离诸染着。修出世行趣善法门。于念念中作无常想。若如是者于善法中乃名<a href=\"/remen/jingjin.html\" class=\"keylink\" target=\"_blank\">精进</a>。</p><p>复次大王。如世间人入大火聚。须以方便即能息灭。处热恼中须假清净而方醒寤。受饥渴时假以饮食方能救济。染病苦时假以良药即能除愈。于危难中得有力者诸善知识乃脱诸难。受贫困时得大财宝方能拯济。入战阵时须被勇猛坚固铠甲方得战胜。于一切处无依无怙孤独苦恼。得其亲友方为依止。大王。出世善法亦复如是。于诸世间同彼上说。饮食良药亲友等类。能为依止能为救护。大王。若人不修出世善法都无所托。临命终时自生怖畏谁为救者。舍此报已自受其苦谁为拯拔。以是事故我如实说。大王。速疾于世间法舍诸常见作无常想。舍坚执见作破坏想。如水聚沫而无其实。当念<a href=\"/remen/xiuxing.html\" class=\"keylink\" target=\"_blank\">修行</a>出世善法。自所作已转劝他人。如是乃得于善法中名为精进。大王。当观自身。无有少乐可得。虽复具有种种上味精妙饮食而为资养。未曾一时有饥渴失。如是暂能资持命根。彼寿报尽即时散坏归无常法。大王。复观自身。虽有种种上妙宝衣众庄严具。乃至种种库藏诸物无所乏少。象马车步四兵具足。其数甚多无与等者。彼寿报尽悉归无常。</p><p>复次大王。如世间人有大<a href=\"/remen/caifu.html\" class=\"keylink\" target=\"_blank\">财富</a>。于日日中洁净澡浴香油涂身。复以诸妙上服庄严。众妙华鬘及彼真珠缨络。耳珰环钏如是等物。而庄严已处于宝座。富贵自在威德特尊。与诸眷属而共围绕。奏百千种殊妙音乐。妙宝楼阁处处。皆爇旃檀沉水等诸妙香。生灭相续轮转无有穷尽。皆是无明为因生故。由此即有贪等诸法。若灭无明贪等不生。贪等既灭正行得起离诸过失。此即名为出世间法。</p><p>复次大王。世间一切所缘境界。若得若失。若决定不决定。若可爱不可爱。贪心生起无所厌足是为大失。若于圣道出世间法。爱乐希求无厌足者。乃为正行是大利益。尔时世尊。说加陀曰。</p><p>大王今当知彼死法极恶</p><p>能断人寿命及破坏诸蕴</p><p>斯为大怖畏世皆非爱乐</p><p>彼死法若来普遍于一切</p><p><a href=\"/remen/xukong.html\" class=\"keylink\" target=\"_blank\">虚空</a>并大海深穴与高山</p><p>大地及诸方无处可逃避</p><p>唯诸有智者安住真实法</p><p>即坚固无动一切不能坏</p><p>寿报未尽时当发大精进</p><p>广修众善因勤行诸梵行</p><p>由善根力故得至<a href=\"/remen/niepan.html\" class=\"keylink\" target=\"_blank\">涅槃</a>界</p><p>至涅槃界已能远离死怖</p><p>尔时憍萨罗国胜军大王。闻佛世尊以诸方便善巧譬喻说妙法已。<a href=\"/remen/huanxi.html\" class=\"keylink\" target=\"_blank\">欢喜</a>踊跃恭敬赞叹。顶<a href=\"/remen/lifo.html\" class=\"keylink\" target=\"_blank\">礼佛</a>足回复王宫。佛说此经已。诸大苾刍众闻佛所说。皆大欢喜信受奉行。</p></div>"
}]