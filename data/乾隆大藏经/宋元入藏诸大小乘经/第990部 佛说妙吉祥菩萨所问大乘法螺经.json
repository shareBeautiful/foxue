[{
    "title": "第990部 佛说妙吉祥菩萨所问大乘法螺经",
    "author": "法贤法师 译",
    "html": "<div class=\"B1_text\"><p>佛说妙吉祥菩萨所问大乘法螺经</p><p>如是我闻。一时佛在舍卫国普遍殿内。坐宝师子之座。与大苾刍众万二千五百人俱。复有菩萨摩诃萨。及百千缘熟所度之众。</p><p>尔时妙吉祥菩萨摩诃萨。承佛威神即从座起偏袒右肩右膝着地。合掌<a href=\"/remen/dl.html\" class=\"keylink\" target=\"_blank\">顶礼</a>而白佛言。<a href=\"/remen/shizun.html\" class=\"keylink\" target=\"_blank\">世尊</a>。有大福德云何挍量。如是大福有无量俱胝那由他百千之数。缘熟所度之众意愿欲满。云何如来为彼法螺。</p><p>尔时世尊闻是语已。告妙吉祥菩萨言。妙吉祥。不可思议行大<a href=\"/remen/zhihui.html\" class=\"keylink\" target=\"_blank\">智慧</a>大慈大悲。是大福德。如是大福令一切声闻缘觉发大方便<a href=\"/remen/jingjin.html\" class=\"keylink\" target=\"_blank\">精进</a>持戒愿行成就得最上三摩地观想一切缘熟所度之众。即是如来法螺。</p><p>佛告妙吉祥菩萨。所有南阎浮提一切<a href=\"/remen/zhongsheng.html\" class=\"keylink\" target=\"_blank\">众生</a>。持十善法所获福德。如是挍量于彼福德积成百倍。是即一金轮王福德。而彼轮王统四大洲七宝具足。所谓轮宝象宝马宝摩尼宝玉女宝主藏宝主兵宝。复有千子勇猛威德色相端严。能破他军。妙吉祥。彼金轮王有如是大威力。</p><p>复次妙吉祥菩萨。四大洲界所有一切众生。如是一一众生。各等一金轮王福德。于彼众生所有福德。如是挍量乃至千倍。是即一帝释天主福德。如是帝释有大威神福德之力。</p><p>复次妙吉祥菩萨。四大洲界所有一切众生。如是一一众生。各等一帝释福德。于彼众生所有福德。如是挍量百千倍数。是即一大力那罗延天福德。如是那罗延天。有大威神福德力故。</p><p>复次妙吉祥菩萨。四大洲界所有一切众生。如是一一众生。各等一大力那罗延天福德。于彼众生所有福德。如是挍量无数百千倍。是即一欲界他化<a href=\"/remen/zizai.html\" class=\"keylink\" target=\"_blank\">自在</a>天魔王福德。如是魔王宿种善根。生彼欲天有大威力。而能调伏诸<a href=\"/remen/tianren.html\" class=\"keylink\" target=\"_blank\">天人</a>故。</p><p>复次妙吉祥菩萨。四大洲界所有一切众生。如是一一众生。各等一魔王福德。于彼众生所有福德。如是挍量无数百千倍。是即一二千世界梵天福德。而彼梵天于二千世界行慈悲化故。</p><p>复次妙吉祥菩萨。于二千世界所有众生。如是一一众生。各等一二千世界梵天福德于彼所有福德。如是挍量无数百千倍。是即一三千<a href=\"/remen/daqianshijie.html\" class=\"keylink\" target=\"_blank\">大千世界</a>主大自在天及梵天福德。彼大自在天及梵王。于三千大千世界行慈悲化故。</p><p>佛告妙吉祥菩萨。汝应见此劫坏之时。大火所烧经一中劫。尔时大自在天及梵天王降澍大雨。其水遍满三千大千世界上至梵天。而此大水即是大自在天及梵王威力所作。如是大自在天及彼梵王。种大善根得生彼天。具智慧有大威力。</p><p>复次妙吉祥菩萨。所有三千大千世界一切众生。如是一一众生。各等一三千大千世界大自在天及梵王福德。于彼众生所有福德。如是挍量无数百千俱胝倍。是即一大精进缘觉福德。妙吉祥。勿谓三千大千世界一切众生皆如大梵王福德。等彼缘觉而以为多。假使十方佛刹一切众生所有福德。等一精进缘觉犹未为多。</p><p>复次妙吉祥菩萨。于彼十方佛刹。一切众生所有福德。如是一一众生。各等缘觉福德。于彼众生所有福德。如是挍量无数百千俱胝那由他倍。是即一初<a href=\"/remen/faxin.html\" class=\"keylink\" target=\"_blank\">发心</a>菩萨福德。妙吉祥。勿谓无数百千俱胝那由他倍一切众生福德。等一初发心菩萨福德而以为多。假使十方尽<a href=\"/remen/xukong.html\" class=\"keylink\" target=\"_blank\">虚空</a>界所有卵生胎生湿生化生。有色无色。有想无想。非有想非无想。如是一切众生所有福德。无数百千俱胝那由他倍。等一初发心菩萨亦未为多。</p><p>复次妙吉祥菩萨。如是尽虚空界一切众生。各等初发心菩萨福德。如是挍量无数百千俱胝那由他倍。是即如来一毛孔量福德。诸佛如来身中毛孔。各各复有九十九千细妙毛孔。妙吉祥如是<a href=\"/remen/foshen.html\" class=\"keylink\" target=\"_blank\">佛身</a>一切毛孔所有福德。而以挍量无数百千俱胝那由他倍。是即如来身分之中一种好福德。如是佛身八十种好。各各具足如前福德。</p><p>复次妙吉祥菩萨。如来八十种好所有福德。而以挍量无数百千俱胝那由他倍。是即如来手足之下相文福德之量。如是各各相文皆有八十种好。显现手足之下颂曰。</p><p>伞盖幢吉祥鬘钩冠宝杖</p><p>宝瓶象马虎金翅摩竭鱼</p><p>龟鱼及孔雀迦陵频伽鸟</p><p>命命佐沙鸟拶俱啰鸳鸯</p><p>鹦鹉鹅鸠麦大药提努牛</p><p>羖羊龙牛王宝山吉祥果</p><p>播那波鹿王摩尼宝利剑</p><p>金刚杵弓旗三叉犁钺斧</p><p>捣杵箭罥索虞拏与弥伽</p><p>梵天帝释主持国天水天</p><p>广目多闻天大仙吉祥日</p><p>火天月风天莲花万字相</p><p>莎悉帝迦好讷哩嚩贤座</p><p>镜拂憍尸迦童子童女天</p><p>鼓螺密哩誐手钏及铃铎</p><p>耳环与指环军拏罗罗多</p><p>妙花王树王众中释师子</p><p>如是等八十一一俱名好</p><p>出现手足下</p><p>佛告妙吉祥菩萨。所有如是八十种好一切福德。如是挍量无数百千俱胝那由他倍。是即如来身分之中一大丈夫相福德。如是佛身三十二大丈夫相。一一各有如前福德。于佛身中分明出现。颂曰。</p><p>乌瑟腻沙相螺髻发绀青</p><p>滋润而右旋额广而平正</p><p>眉间白毫光皮肤妙柔软</p><p>目广青莲叶齿密而齐整</p><p>四十悉具足四牙俱锋利</p><p>白类如珂雪腮脸并胸臆</p><p>上半如师子舌相而广长</p><p>身形妙<a href=\"/remen/yuanman.html\" class=\"keylink\" target=\"_blank\">圆满</a>如尼拘陀树</p><p>身毛顺右旋脐轮净深隐</p><p>双股俱平正两腨如鹿王</p><p>二足下平满手足俱柔软</p><p>十指而纤长俱有网鞔相</p><p>行步而直进舌常得上味</p><p>善相属着身七处皆平满</p><p>足下而平正常现千辐轮</p><p>如是大丈夫三十二种相</p><p>佛告妙吉祥菩萨。如是三十二大丈夫相。于此三十二相所有福德。而以挍量阿僧祇不可思议不可称量无等等不可说不可说倍数。为缘熟度众所愿圆满福德。是故如来说<a href=\"/remen/yinyuan1.html\" class=\"keylink\" target=\"_blank\">因缘</a>成熟所度之众而为法螺。</p><p>佛告妙吉祥菩萨。所有如来妙法螺音。无量无边阿僧祇世界一切众生悉得普闻。妙吉祥菩萨。非唯螺音如是。如来身光亦能照曜无量无边阿僧祇世界。令诸有情得见佛身如是不可思议。</p><p>佛告妙吉祥菩萨。大智慧大慈悲是大福德。一切声闻缘觉善解愿力行大方便。清净持戒得最上三摩地。</p><p>复次妙吉祥菩萨。佛身无为离诸相故。一切声闻缘觉及诸菩萨不能见故。如来所化色身有二种义故。一者酬于因中度生愿故。二者所度有情今缘熟故。是以如来化现色身。所现之身清净微妙。令诸众生亲近<a href=\"/remen/gongyang.html\" class=\"keylink\" target=\"_blank\">供养</a>得大利益。</p><p>复次妙吉祥菩萨。佛身最上故相好最上。相好最上故光明最上。光明最上故<a href=\"/remen/fanyin.html\" class=\"keylink\" target=\"_blank\">梵音</a>最上。梵音最上故<a href=\"/remen/shuofa.html\" class=\"keylink\" target=\"_blank\">说法</a>最上。说法最上故佛行最上。是故如来所现色身。令彼有情得大利益。</p><p>复次妙吉祥菩萨。如来身中具摄一切诸相。随诸众生根欲性等利钝不同。所现色身各各有异。令诸众生各得亲近。乐闻妙法皆得度脱。乃至行住之时常得见佛。</p><p>佛告妙吉祥菩萨。如来具足应供正等正觉。出现<a href=\"/remen/shijian.html\" class=\"keylink\" target=\"_blank\">世间</a>慈愍有情。利益安乐无量人天诸众生故。</p><p>尔时妙吉祥菩萨摩诃萨从座而起。偏袒右肩右膝着地。合掌向佛顶礼世尊。而白佛言。我今快得善利。如是世尊<a href=\"/remen/sanjie.html\" class=\"keylink\" target=\"_blank\">三界</a>无著最尊最胜。利益一切众生。佛观一切世法不动如须弥。无著如虚空。不可思不可议。非见非不见。</p><p>尔时世尊说此经已。妙吉祥菩萨摩诃萨。及诸苾刍并诸菩萨摩诃萨。一切天人阿苏啰巘达哩嚩等。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行。</p></div>"
}]