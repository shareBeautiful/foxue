[{
    "title": "第805部 佛说布施经",
    "author": "法天 译",
    "html": "<div class=\"B1_text\"><p>佛说<a href=\"/remen/bushi.html\" class=\"keylink\" target=\"_blank\">布施</a>经</p><p>如是我闻。一时佛在舍卫国祇树给孤独园。与大苾刍众说布施法。有三十七种。一以信重心而行布施。当得离众嫉妒人所崇敬。二依时施。得三业清净四时安隐。三常行施。得身心适悦无散乱失。四亲手施。得手指纤长身相端正。五为他施。复得他人行大舍施。六依教施。心离取相得无为福。七以妙色具施。得身色端严众所爱乐。八以上妙香具施。恒得旃檀之香受用<a href=\"/remen/gongyang.html\" class=\"keylink\" target=\"_blank\">供养</a>。九以上味施。得味中上味充益肢体。十<a href=\"/remen/rufa.html\" class=\"keylink\" target=\"_blank\">如法</a>尊重施。得安隐快乐众人喜见。十一以广大心施。得无量广大之福。十二以美食施。得离饥馑仓库盈溢。十三以浆饮施。得所往之处无诸饥渴。十四以衣服施。得上妙衣<a href=\"/remen/zhuangyan.html\" class=\"keylink\" target=\"_blank\">庄严</a>身相。十五以住处施。得田宅宽广楼阁庄严。十六以卧具施。得生贵族资具光洁十七以象马车辇施。得四神足无拥妙用十八以汤药施。得安隐快乐无诸疾病。十九以经法施。得<a href=\"/remen/suming.html\" class=\"keylink\" target=\"_blank\">宿命</a>等通。二十以花果施。得七觉支花。二十一以花鬘施。得脱贪嗔痴垢。二十二以香施。得离<a href=\"/remen/fannao.html\" class=\"keylink\" target=\"_blank\">烦恼</a>臭秽。二十三以伞盖施。得法<a href=\"/remen/zizai.html\" class=\"keylink\" target=\"_blank\">自在</a>。二十四以铃铎施。得言音美妙。二十五以音乐施。得<a href=\"/remen/fanyin.html\" class=\"keylink\" target=\"_blank\">梵音</a>深妙。二十六以然灯施。得天眼清净。二十七以缯彩疋帛施。得<a href=\"/remen/jietuo.html\" class=\"keylink\" target=\"_blank\">解脱</a>衣服。二十八以香水洒如来塔庙。二十九以香水浴如来身。三十以香油涂饰佛像。共得三十二相八十种好。三十一以香水施浴众僧。得富贵家生少病安乐。三十二以慈心施。得颜貌和悦无诸嗔恨。三十三以悲心施。得离杀害。三十四以喜心施。得无所畏远离忧恼。三十五以舍心施。得离挂碍证寂灭乐。三十六以种种施。得种种福。三十七以无住<a href=\"/remen/wuxiang.html\" class=\"keylink\" target=\"_blank\">无相</a>心施。得无上正等正觉。佛告诸苾刍。如是三十七种。智者所行微妙施行。汝今<a href=\"/remen/shouchi.html\" class=\"keylink\" target=\"_blank\">受持</a>。</p><p>尔时舍卫国王白佛言。<a href=\"/remen/shizun.html\" class=\"keylink\" target=\"_blank\">世尊</a>。我等云何而行布施。佛言。大王。若求胜妙<a href=\"/remen/fubao.html\" class=\"keylink\" target=\"_blank\">福报</a>而行施时。慈心不杀离诸嫉妒。<a href=\"/remen/zhengjian.html\" class=\"keylink\" target=\"_blank\">正见</a>相应远于不善。坚持禁戒亲近善友。闭恶趣门开生天路。自利利他其心平等。若如是施。是真布施。是大<a href=\"/remen/futian.html\" class=\"keylink\" target=\"_blank\">福田</a>。复次行施。随自心愿获其<a href=\"/remen/baoying.html\" class=\"keylink\" target=\"_blank\">报应</a>。或以妙色名香珍味软触。亲手布施。得众人尊重眷属<a href=\"/remen/yuanman.html\" class=\"keylink\" target=\"_blank\">圆满</a>富贵安乐之报或以饮食布施。而得大力。或以酥油之灯布施。而得天眼。或以音乐布施。而得天耳。或以汤药布施。而得长寿。或以住处布施。而得楼阁田园。或以法说布施。而得<a href=\"/remen/ganlu.html\" class=\"keylink\" target=\"_blank\">甘露</a>。佛言。大王。若以十善行施。复得十种报应。十善者。不<a href=\"/remen/shasheng.html\" class=\"keylink\" target=\"_blank\">杀生</a>。不偷盗。不淫欲。不<a href=\"/remen/wangyu.html\" class=\"keylink\" target=\"_blank\">妄语</a>。不绮语。不恶口。不两舌。不贪。不嗔。不痴而得命不中夭。财无散失。眷属清洁。所言诚谛。离诸嫉妒。人所喜见。亲友和睦。不堕贫贱。颜貌端正。<a href=\"/remen/zhihui.html\" class=\"keylink\" target=\"_blank\">智慧</a>相应。获报如是。佛言。大王。若以上妙饮食供养<a href=\"/remen/sanbao.html\" class=\"keylink\" target=\"_blank\">三宝</a>。得五种利益。身相端严。气力增盛。<a href=\"/remen/shouming.html\" class=\"keylink\" target=\"_blank\">寿命</a>延长。快乐安隐。成就辩才。如是南赡部洲一切<a href=\"/remen/zhongsheng.html\" class=\"keylink\" target=\"_blank\">众生</a>。父母妻子男女眷属。如上布施随愿所求无不圆满。说此法已。皆大<a href=\"/remen/huanxi.html\" class=\"keylink\" target=\"_blank\">欢喜</a>。作礼而退。</p></div>"
}]