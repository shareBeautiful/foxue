[{
    "title": "第987部 佛说大方广未曾有经善巧方便品",
    "author": "施护法师 译",
    "html": "<div class=\"B1_text\"><p>佛说大方广未曾有经善巧方便品</p><p>尔时有菩萨摩诃萨。其名大意。于众会中即从座起。严整衣服合掌恭敬。顶<a href=\"/remen/lifo.html\" class=\"keylink\" target=\"_blank\">礼佛</a>足前白佛言。<a href=\"/remen/shizun.html\" class=\"keylink\" target=\"_blank\">世尊</a>。诸修菩萨<a href=\"/remen/xingzhe.html\" class=\"keylink\" target=\"_blank\">行者</a>。于五欲境作何方便取而不着。虽复常行无所障碍。</p><p>尔时佛告大意菩萨言。善哉善哉。大意。汝名最上。见最上义。能于众中问如是事。诸修菩萨行者。未来世中于诸佛所。深种善根。如是名为善巧方便。即得诸佛共所建立。</p><p>是时大意菩萨复白佛言。世尊。诸修菩萨行者。未来世中云何于诸佛所。深种善根。唯愿世尊。利乐一切<a href=\"/remen/zhongsheng.html\" class=\"keylink\" target=\"_blank\">众生</a>广为宣说。</p><p>佛言。善男子。汝今谛听。当为汝说。若有人行少分施能起增上。广为一切众生最胜<a href=\"/remen/shanxin.html\" class=\"keylink\" target=\"_blank\">善心</a>。所获<a href=\"/remen/gongde.html\" class=\"keylink\" target=\"_blank\">功德</a><a href=\"/remen/huixiang.html\" class=\"keylink\" target=\"_blank\">回向</a>一切众生。如是善利无有穷尽。譬如天雨降霔大海。一一水滴数不可知。相续流注无有穷尽。行<a href=\"/remen/bushi.html\" class=\"keylink\" target=\"_blank\">布施</a>者。善巧回向一切众生所有功德。亦复如是。资诸善法展转增胜。亦复无尽。乃至<a href=\"/remen/chengfo.html\" class=\"keylink\" target=\"_blank\">成佛</a>众善<a href=\"/remen/yuanman.html\" class=\"keylink\" target=\"_blank\">圆满</a>。</p><p>复次大意。若复有人见有曼拏罗处。施以一香。作是施时当起是意。普愿一切众生得最上戒香。具足一切乐具皆得如意。若施一华。普愿一切众生当于天上人间。平等受大<a href=\"/remen/gongyang.html\" class=\"keylink\" target=\"_blank\">供养</a>。若施一灯。普愿一切众生开诸盲目消除瞑暗。得大明照如日月光。若施涂香而用涂饰。普愿一切众生。当得真金色相天香涂饰。若施衣服。普愿一切众生惭愧具足离诸过失。若施抟食。普愿一切众生得天<a href=\"/remen/ganlu.html\" class=\"keylink\" target=\"_blank\">甘露</a>定复得最上法甘露味快乐具足。若施铃铎。普愿一切众生。皆得最上清妙<a href=\"/remen/fanyin.html\" class=\"keylink\" target=\"_blank\">梵音</a>闻者适悦。若施伞盖。普愿一切众生离风雨难。得大清凉普覆一切。若施幢幡。普愿一切众生身如朗月。清净洁白光明普照。尽诸<a href=\"/remen/shijian.html\" class=\"keylink\" target=\"_blank\">世间</a>人所爱乐。若施宝拂。普愿一切众生离诸尘垢身得清净。有大名称最上吉祥所应具足。若施诸<a href=\"/remen/zhuangyan.html\" class=\"keylink\" target=\"_blank\">庄严</a>具。普愿一切众生当得一切佛功德宝圣庄严具。若施歌乐。普愿一切众生得胜耳根。常闻诸佛妙好音声。若施船舫骑乘。普愿一切众生得最上乘。又复随诸众生有所爱乐而悉施与。得童子相柔软妙好受天快乐。诸所施作适悦<a href=\"/remen/zizai.html\" class=\"keylink\" target=\"_blank\">自在</a>。若施旃檀香。普愿一切众生。得三十二大丈夫相具足庄严。乃至无见顶相常出妙香。若施座具。普愿一切众生受天富乐。一一当处最上最胜大金刚座。若施卧具。普愿一切众生当得最上<a href=\"/remen/huanxi.html\" class=\"keylink\" target=\"_blank\">欢喜</a>适悦。若施僧坊舍宇。普愿一切众生住天悦意妙宝楼阁。四种神足悉得圆具。若施空地。普愿一切众生。当得安住胜妙十地。速至最上圆满佛地。若施眷属。普愿一切众生。当得世间<a href=\"/remen/tianren.html\" class=\"keylink\" target=\"_blank\">天人</a>阿修罗等。常所侍卫坚固不坏。最上最胜诸所施作而无等比。若施医药。普愿一切众生。离诸病苦如大药树。当得金刚不破坏身。一切庄严常得最上适悦快乐。若施明镜。普愿一切众生。如月光明普照一切。若施瓶器。普愿一切众生得大贤瓶。灌注法水普润一切。若施园林树木。普愿一切众生身如劫树。若施酥酪。普愿一切众生得最上乐味。若施甘美等物。普愿一切众生。得最上可爱轻安乐味。</p><p>又复诸修菩萨行者。若见一切男女奴婢当起是意。普愿一切众生。悉当远离恩爱缠缚忧恼等苦。一一皆获自在快乐。若见苦境当起是意。普愿一切众生。得离诸苦<a href=\"/remen/jietuo.html\" class=\"keylink\" target=\"_blank\">解脱</a>自在与诸佛等。若于一切众生。作父母师长阿阇梨想。恭敬尊重。于当生中天上人间若<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>等。诸所生处诸根调伏离一切苦。若处五欲乐时当起是意。普愿一切众生。如所乐欲悉得如意。一切皆具菩萨胜行。若澡沐时当起是意。普愿一切众生。离诸尘垢清净无染与诸佛等。若入园林寺舍及诸方处当起是意。普愿一切众生。得入最上解脱法门。若出一切方处当起是意。普愿一切众生。出<a href=\"/remen/lunhui.html\" class=\"keylink\" target=\"_blank\">轮回</a>际住安乐法。若饮食时当起是意。普愿一切众生。离诸恶趣断饮食想。若处眷属中当起是意。普愿一切众生。远离斗诤互相爱敬。为善知识慈和平等。若开户时当起是意。普愿一切众生。开解脱门咸得趣入。若闭户时。普愿一切众生。闭恶趣门不复趣进。若履道路时当起是意。普愿一切众生。如理<a href=\"/remen/xiuxing.html\" class=\"keylink\" target=\"_blank\">修行</a>顺趣正道。若乘船舫骑乘。当起是意。普愿一切众生。乘最上乘登正觉道。若有所过度时当起是意。普愿一切众生。出过<a href=\"/remen/diyu.html\" class=\"keylink\" target=\"_blank\">地狱</a>等苦不复趣入。若有一切。常语论时当起是意。普愿一切众生<a href=\"/remen/zhengnian.html\" class=\"keylink\" target=\"_blank\">正念</a>现前诸法圆满。若见有人。起忿怒时即生欢喜。作如是意。普愿一切众生。当息一切毒害忿怒远离魔娆。若有宣说善法语言。当起是意。普愿一切众生。得诸佛智辩才无碍。若处戏笑歌乐赞咏。当起是意。普愿一切众生。常大欢喜受诸富乐自在适悦。若睡眠时当起是意。普愿一切众生。起最上心。出离无智尘暗淤泥。诸有所作得佛建立住圆满智。若经行时当起是意。普愿一切众生。常得履诸圣道。</p><p>尔时大意菩萨闻说是法生大欢喜。复白佛言。善哉世尊。善说此法。能令一切修菩萨行者。所有身语意业如善所作。常得诸佛共所摄受。所有恶趣一切众生得佛救度。世尊。于后末世修菩萨行者。如佛所说善巧方便。应如是行。是即名为修菩萨行。</p><p>佛言大意。如是如是。诸修菩萨行者。若如是学即得<a href=\"/remen/xinxing1.html\" class=\"keylink\" target=\"_blank\">信心</a>坚固不复退转。种子具足出生现行。大意当知。此即名为菩萨胜相。复为最上善巧方便。汝等于此<a href=\"/remen/zhengfa.html\" class=\"keylink\" target=\"_blank\">正法</a>。当勤修习为人演说。尔时大意菩萨摩诃萨。闻佛说是法已。欢喜称赞。礼世尊足。退住一面。</p></div>"
}]