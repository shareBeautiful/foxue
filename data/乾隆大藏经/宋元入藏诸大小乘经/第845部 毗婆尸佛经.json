[{
    "title": "第845部 毗婆尸佛经",
    "author": "法天 译",
    "html": "<div class=\"B1_text\"><p>第一卷第二卷</p><p>毗婆尸<a href=\"/fojing/\" class=\"keylink\" target=\"_blank\">佛经</a> 卷上</p><p>尔时佛告诸苾刍。于过去劫有大国王。名满度摩。有一太子名毗婆尸。久处深宫思欲出游。告御车人瑜誐言。与我<a href=\"/remen/rufa.html\" class=\"keylink\" target=\"_blank\">如法</a>安置车马。今欲出外游观园林。瑜誐闻已即往厩中。安置车马控太子前。乘之出外。见一病人。太子曰。云何此人颜貌羸瘦气力劣弱。瑜誐答言。此是病人。太子曰。云何名病。瑜誐答言。四大假合虚幻不实。稍乖保调即生苦恼。此名为病。太子曰。我能免不。瑜誐答言。俱同幻体四太无别。如失保调亦不能免。太子闻之情思不悦。即回车马却至王宫。端坐思惟病苦之法。真实不虚。心无安隐。</p><p>尔时<a href=\"/remen/shizun.html\" class=\"keylink\" target=\"_blank\">世尊</a>而说颂曰。</p><p>毗婆尸太子游观于园林</p><p>匆见病患者形色而憔悴</p><p>即问御车人太子亦难免</p><p>端坐自思惟病苦而无谬</p><p>尔时世尊说此偈已。告苾刍言。时满度摩王即问瑜誐。云何太子。出回不悦。瑜誐答言。太子出外游观园林。见一病人形色瘦恶。心神不安太子不识。问言何人。瑜誐答言。此是病人。又复问言。我能免不。瑜誐答言。俱同幻体四大无别。如失保调亦不能免。太子闻已即回车归宫。思惟病法是故不乐。时满度摩王闻是事已。忆念往日相师之言。若得在家即绍灌顶轮王之位。若或<a href=\"/remen/chujia.html\" class=\"keylink\" target=\"_blank\">出家</a>信乐<a href=\"/remen/xiuxing.html\" class=\"keylink\" target=\"_blank\">修行</a>而成<a href=\"/remen/foguo.html\" class=\"keylink\" target=\"_blank\">佛果</a>。如是念已。即于宫内施设种种上妙五欲。娱乐太子。令彼爱着断出家意。</p><p>尔时世尊而说颂曰。</p><p>满度摩父王知子游观回</p><p>身心而不乐恐彼求出家</p><p>即以上妙乐色声香味触</p><p>悦于太子情令后绍王位</p><p>尔时世尊说此偈已。告苾刍言。时毗婆尸太子告瑜誐言。与我如法安置车马。今出城外游观园林。瑜誐闻已即往厩中。安置车马控太子前。乘之出城。见一老人。须发皓白。身心昧劣。执杖前行。呻吟无力。太子曰。此是何人。瑜誐答言。此是老人。太子曰。云何名老。瑜誐答言。<a href=\"/remen/wuyun.html\" class=\"keylink\" target=\"_blank\">五蕴</a>幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。吾免此不。瑜誐答言。贵贱虽异幻体无别。日往月来亦须衰老。太子闻之不乐而归。入定思惟老苦之法无能免者。</p><p>尔时世尊而说颂曰。</p><p>毗婆尸太子忽见一老人</p><p>须发皆皓然执杖乏气力</p><p>入定审思惟一切有为法</p><p><a href=\"/remen/shana.html\" class=\"keylink\" target=\"_blank\">刹那</a>而不住无有免斯者</p><p>尔时世尊说此偈已。告苾刍言。满度摩王见太子不乐。问瑜誐言。我子云何情不乐耶。瑜誐答言。太子出外见一老人。太子曰。此是何人。瑜誐答言。此是老人。太子又问。云何名老。瑜誐答言。五蕴幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。我还免不。瑜誐答言。贵贱虽异幻体无别。日往月来亦须衰老。太子闻已不乐而归。入定思惟实无免者。所以不悦。王闻是事。忆念往昔相师之言。若得在家必作轮王。若也出家必<a href=\"/remen/chengfo.html\" class=\"keylink\" target=\"_blank\">成佛</a>果。尔时满度摩王如是念已。复以五欲妙乐娱悦太子。令彼爱着断出家意。尔时世尊。而说颂曰。</p><p>满度摩父王见子心不悦</p><p>忆昔相师言恐彼求出家</p><p>即以妙五欲种种悦其心</p><p>如彼天帝释受乐<a href=\"/remen/huanxi.html\" class=\"keylink\" target=\"_blank\">欢喜</a>园</p><p>尔时世尊说此偈已。告苾刍言。时毗婆尸太子告瑜誐言。与我如法安置车马。今欲出外游观园林。瑜誐闻已即往厩中。安置车马控太子前。乘之出外。见有多人围绕车舆举声大哭。太子曰。此是何人。瑜誐答言。此是死相。太子曰。云何名死。瑜誐答言。<a href=\"/remen/rensheng.html\" class=\"keylink\" target=\"_blank\">人生</a>浮世寿有短长。一旦乖离气绝神逝。永别恩爱长处荒郊。眷属悲啼。此名为死。太子曰。我能免不。瑜誐答言。<a href=\"/remen/sanjie.html\" class=\"keylink\" target=\"_blank\">三界</a>无安未逃<a href=\"/remen/shengsi.html\" class=\"keylink\" target=\"_blank\">生死</a>。太子之身亦不可免。太子闻已。身心不悦回车归宫。入定思惟<a href=\"/remen/wuchang.html\" class=\"keylink\" target=\"_blank\">无常</a>之法不可爱乐。我今云何得免斯苦。尔时世尊而说颂曰。</p><p>毗婆尸太子见彼命终人</p><p>即问御车者无能免斯苦</p><p>独坐自思惟真实而不谬</p><p>我身复云何得免无常患</p><p>尔时世尊说此偈已。告苾刍言。满度摩王问瑜誐言。太子云何而不乐耶。瑜誐答言。太子出城见一死人问言。此是何人。瑜誐答言。此是死相。太子曰。云何名死。瑜誐答言。人生浮世寿有短长。一旦乖离气绝神逝。永别恩爱长处荒郊。眷属悲啼。名之为死。太子曰。我能免不。瑜誐答言。三界无安未逃生死。不可免也。太子闻已回车归宫。入定思惟实无免者。是以不乐。王闻是事。忆念昔日相师之言。若得在家必作轮王。若是出家必成佛果。复以五欲之乐娱悦太子。令彼乐着舍出家意。尔时世尊而说偈言。</p><p>满度摩国王毗婆尸太子</p><p>见彼命终人嗞嗟而不悦</p><p>王以上妙乐色声香等境</p><p>娱悦令爱着舍离出家意</p><p>尔时世尊说此偈已。告苾刍言。时毗婆尸太子告瑜誐言。与我如法安置车马。今欲出外游观园林。瑜誐闻已即往厩中。安置车马控太子前。乘之出外。见一苾刍剃除须发。身被<a href=\"/remen/jiasha.html\" class=\"keylink\" target=\"_blank\">袈裟</a>。太子曰。此是何人。瑜誐答言。此是出家人。太子曰。云何名出家人。瑜誐答言。悟老病死。入<a href=\"/remen/jietuo.html\" class=\"keylink\" target=\"_blank\">解脱</a>门。行忍辱慈悲。求<a href=\"/remen/niepan.html\" class=\"keylink\" target=\"_blank\">涅槃</a>安乐。永别亲爱。愿作<a href=\"/remen/shamen.html\" class=\"keylink\" target=\"_blank\">沙门</a>。名出家人。太子闻已欢喜至前。善哉善哉。行慈悲忍辱平等善法。能背尘劳趣求安乐。我亦愿为。言已归宫。即发<a href=\"/remen/xinxing1.html\" class=\"keylink\" target=\"_blank\">信心</a>。行出家法。作沙门相。尔时世尊而说颂曰。</p><p>太子出王城游观诸园苑</p><p>忽见老病人及彼无常者</p><p>念念不久停恒受种种苦</p><p>复睹出家人剃除于须发</p><p>服坏色袈裟进止身仪雅</p><p>常行平等慈忍辱诸善法</p><p>是故求出家弃舍五欲乐</p><p>父母并眷属国城诸珍宝</p><p>即作沙门相忍辱自调伏</p><p>息除贪爱心勤求解脱乐</p><p>尔时世尊说此偈已。告苾刍言。满度摩城八万人众。见毗婆尸舍父王位。出家剃发为沙门相。而各思惟。太子上族弃舍五欲而修梵行。我等今者宜亦出家。彼八万人如是思已。即时出家为沙门身。尔时世尊而说颂曰。</p><p>大智最上人其数有八万</p><p>随顺毗婆尸出家修梵行</p><p>尔时世尊说此偈已。告苾刍言。时毗婆尸菩萨既出家已。与彼八万人。离自国城游行诸处。至一聚落结夏安居。过是夏已而自思惟。我今云何如迷醉人游行诸处。作是念已。心得清净至本住舍。于夜分中复自思惟。我今何用<a href=\"/remen/shijian.html\" class=\"keylink\" target=\"_blank\">世间</a>富贵。<a href=\"/remen/zhongsheng.html\" class=\"keylink\" target=\"_blank\">众生</a>爱着<a href=\"/remen/lunhui.html\" class=\"keylink\" target=\"_blank\">轮回</a>生死。苦蕴相续无有穷尽。又复思惟。此老死苦因。何缘所生而得老死。入三摩地谛观此法。从生支有。又复思惟。此生苦因何缘所生。入三摩地谛观此法。从有支有。又复思惟。此有苦因何缘所生。入三摩地谛观此法。从取支有。又复思惟。此取苦因何缘所生。入三摩地谛观此法。从爱支有。又复思惟。此爱苦因何缘所生。入三摩地谛观此法。从受支有。又复思惟。此受苦因何缘所生。入三摩地谛观此法。从触支有。又复思惟。此触苦因何缘所生。入三摩地谛观此法。从六入支有。又复思惟。此六入苦因何缘所生。入三摩地谛观此法。从名色支有。又复思惟。此名色苦因何缘所生。入三摩地谛观此法。从识支有。又复思惟。此识苦因何缘所生。入三摩地谛观此法。从行支有。又复思惟。此行苦因何缘所生。入三摩地谛观此法。从无明支有。如是无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是集成一大苦蕴。尔时毗婆尸菩萨又复思惟。此老死苦因云何得灭。入三摩地谛观此法。生灭则老死灭。又复思惟。此生苦因云何得灭。入三摩地谛观此法。有灭则生灭。又复思惟。此有苦因云何得灭。入三摩地谛观此法。取灭则有灭。又复思惟。此取苦因云何得灭。入三摩地谛观此法。爱灭则取灭。又复思惟。此爱苦因云何得灭。入三摩地谛观此法。受灭则爱灭。又复思惟。此受苦因云何得灭。入三摩地谛观此法。触灭则受灭。又复思惟。此触苦因云何得灭。入三摩地谛观此法。六入灭则触灭。又复思惟。六入苦因云何得灭。入三摩地谛观此法。名色灭则六入灭。又复思惟。名色苦因云何得灭。入三摩地谛观此法。识灭则名色灭。又复思惟。此识苦因云何得灭。入三摩地谛观此法。行灭则识灭。又复思惟。此行苦因云何得灭。入三摩地谛观此法。无明灭则行灭。如是无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是一大苦蕴而自不生。尔时世尊而说颂曰。</p><p>毗婆尸菩萨思惟老死苦</p><p>以智推彼因何缘何法生</p><p>入定审谛观知从生支起</p><p>乃至行苦因知从无明有</p><p>复观从何灭无明灭行灭</p><p>乃至老死尽苦蕴悉皆无</p><p>尔时世尊说此偈已。告苾刍言。时毗婆尸菩萨复观色受想行识。生灭不住。如幻如化无有真实。智观现前。业习<a href=\"/remen/fannao.html\" class=\"keylink\" target=\"_blank\">烦恼</a>一切不生。得大解脱。成正等觉。尔时世尊而说颂曰。</p><p>毗婆尸菩萨复观蕴等法</p><p>入彼三摩地智观现前时</p><p>惑苦业习气一切皆不生</p><p>如飘兜罗绵刹那不可住</p><p>成就佛<a href=\"/remen/puti.html\" class=\"keylink\" target=\"_blank\">菩提</a>涅槃吉祥果</p><p>如月大圆明光遍十方界</p><p>尔时世尊说此偈已。告苾刍言。时毗婆尸先在因位。一疑自身犹如迷醉。二疑贪等烦恼展转增多。如是思惟缘生之法。得大解脱尔时世尊而说颂曰。</p><p>彼佛如来身难成能得成</p><p>观察缘生法复断贪嗔痴</p><p>究竟于<a href=\"/remen/bian.html\" class=\"keylink\" target=\"_blank\">彼岸</a>成就大解脱</p><p>如日在山顶遍照于一切</p><p>毗婆尸佛经 卷下</p><p>尔时世尊说此偈已。告苾刍言。时毗婆尸佛既成道已。即作是念。我于何处先应<a href=\"/remen/shuofa.html\" class=\"keylink\" target=\"_blank\">说法</a>利益有情。谛观思惟。满度摩王所都大城。人民炽盛机缘纯熟。作是念已。即从座起整衣服手执应器次第行乞。往满度摩城。诣安乐鹿野园中。暂住止息<a href=\"/remen/zizai.html\" class=\"keylink\" target=\"_blank\">自在</a><a href=\"/remen/wuwei.html\" class=\"keylink\" target=\"_blank\">无畏</a>。尔时世尊而说颂曰。</p><p>二足正遍知自在行持钵</p><p>安住鹿野园无畏如师子</p><p>尔时世尊说此偈已。告苾刍言。时毗婆尸佛告守门人曰。与我往欠拏太子及近臣帝稣噜处。吾今现在安乐鹿野园中。我欲相见。时守门者闻是语已。即诣欠拏太子及近臣帝稣噜处。具陈上事。毗婆尸佛成正觉道。往满度摩城安乐鹿野园中。我欲相见。欠拏太子闻是语已。与帝稣噜即乘车骑。出满度摩城。往安乐鹿野园中。诣毗婆尸佛前。头面礼足。瞻仰尊颜目不暂舍。尔时毗婆尸佛欲令欠拏欢喜信受开示妙法。佛言。如过去诸佛所说。若<a href=\"/remen/bushi.html\" class=\"keylink\" target=\"_blank\">布施</a>持戒。<a href=\"/remen/jingjin.html\" class=\"keylink\" target=\"_blank\">精进</a>修行。能离欲色烦恼过失得生净天。时欠拏太子帝稣噜闻是语已。心得清净。如毗婆尸正等觉心。生正解心不疑心<a href=\"/remen/shanxin.html\" class=\"keylink\" target=\"_blank\">善心</a>软心广心无碍心无边心清净心。复为宣说苦集灭道。<a href=\"/remen/sidi.html\" class=\"keylink\" target=\"_blank\">四谛</a>法行种种开示。时欠拏太子帝稣噜通达四谛。见法知法。得法坚牢法依法住法不动法不舍法不空法。譬如白氎无诸尘垢。悟法之心亦复如是。尔时欠拏太子帝稣噜白毗婆尸佛言。如来应正等觉。我愿出家受善逝戒。佛言。善哉。今正是时。即与剃发受<a href=\"/remen/juzujie.html\" class=\"keylink\" target=\"_blank\">具足戒</a>。如是彼佛为彼二人现三种<a href=\"/remen/shentong.html\" class=\"keylink\" target=\"_blank\">神通</a>。令发精进趣向佛慧。一现变化神通。二现说法神通。三现调伏神通。如是现已。欠拏太子帝稣噜勇猛精进。经须臾间真智相应。断尽诸漏成阿罗汉。尔时世尊而说颂曰。</p><p>毗婆尸世尊说法鹿野园</p><p>欠拏帝稣噜俱来至佛所</p><p>即以头面礼瞻仰而一心</p><p>开示施戒门苦集灭道法</p><p>闻已深信受了达无生灭</p><p>俱求于出家即受善逝戒</p><p>复睹神通力速发精进心</p><p>须臾诸漏尽成就阿罗汉</p><p>尔时世尊说此偈已。告苾刍言。汝今谛听。满度摩城人民炽盛。宿植善本有八万人。闻欠拏太子帝稣噜正信出家。佛为说法现通而成圣果。如是思惟。有如是出家。如是梵行。如是说法。如是调伏。世所希有。得未曾闻。我等今者亦愿出家。作是念已。时八万人俱舍家缘。出满度摩城。往安乐鹿野园毗婆尸佛所。头面礼足却住一面。合掌瞻仰目不暂舍。佛为说法令生信心。佛言。如过去诸佛所说妙法。若人布施持戒精进修行。能离欲色烦恼种种过失得生净天。时八万人闻是语已。心得清净。如毗婆尸佛正等觉。心生正解心无疑心软心善心广心无碍心无边心清净心。复为宣说苦集灭道。四谛法行种种开示。彼八万人通达四谛。见法知法。得法坚牢法依法不坏法住法不动法不舍法不空法。譬如白氎离诸尘垢。彼等之心亦复如是。时八万人俱发声言。如来应正等觉摄受我等。令得出家受善逝戒。佛即摄受剃发<a href=\"/remen/shoujie.html\" class=\"keylink\" target=\"_blank\">受戒</a>。复为彼众现三神通令发精进。一变化神通。二说法神通。三调伏神通。如是现已。时八万人。勇猛精进不久之间。漏尽意解成阿罗汉。尔时世尊而说颂曰。</p><p>满度摩城内众有八万人</p><p>闻于欠拏等出家成圣道</p><p>俱发清净心而来诣佛所</p><p>闻法心欢喜速起勇猛心</p><p>合掌白世尊愿听我出家</p><p><a href=\"/remen/shouchi.html\" class=\"keylink\" target=\"_blank\">受持</a>于<a href=\"/remen/jielv.html\" class=\"keylink\" target=\"_blank\">戒律</a>应时为摄受</p><p>剃发而受戒复为现神通</p><p>断尽诸结缚如灭尸利林</p><p>炽焰永不生成就大解脱</p><p>如是众苦依当得灭无有</p><p>尔时世尊说此偈已。告苾刍言。毗婆尸佛度彼众已。出安乐鹿野园往满度摩城。八万苾刍亦往满度摩城。诣世尊前。头面礼足于一面坐。佛即具说得道<a href=\"/remen/yinyuan1.html\" class=\"keylink\" target=\"_blank\">因缘</a>。令其坚固。尔时世尊而说颂曰。</p><p>难作极难作轮回尽轮回</p><p>如是八万人永断众结缚</p><p>亦如帝稣噜欠拏太子仙</p><p>精进求出家俱获解脱果</p><p>尔时世尊说此偈已。告苾刍言。时毗婆尸佛。而作是念。此大苾刍众住满度摩城。宜应减少令六万二千苾刍往诣诸方。游行聚落随意修习。经六年后归满度摩城。受持波罗提目叉。作是念时。于<a href=\"/remen/xukong.html\" class=\"keylink\" target=\"_blank\">虚空</a>中有一天子。知<a href=\"/remen/foxin.html\" class=\"keylink\" target=\"_blank\">佛心</a>念。告毗婆尸佛言。善哉。若令六万二千苾刍游诸聚落随意修行。经六年后复还本国。受持波罗提目叉。今正是时。佛即告言。汝苾刍众中。令六万二千人游诸聚落随意修行。经六年后复还本国。受持波罗提目叉。时六万二千人闻是语已。出满度摩城随方游止。尔时世尊而说颂曰。</p><p>无漏无等等调御大丈夫</p><p>导引于群生令至寂静道</p><p>今遣苾刍众最上佛声闻</p><p>六万二千众出彼满度城</p><p>游行诸聚落如龙大威势</p><p>随意自修行六年复本国</p><p>尔时世尊说此偈已。告苾刍言。彼六万二千人即时出城。往诸聚落随意修行。如是过一年二年。至第六年。彼诸苾刍互相告言。六年已满宜归本国。作是语时空中<a href=\"/remen/tianren.html\" class=\"keylink\" target=\"_blank\">天人</a>复告言曰。今正是时。归满度摩城。受持波罗提目叉。于是六万二千苾刍以自神力及天威德。经须臾间至满度摩城。尔时世尊而说颂曰。</p><p>彼佛大苾刍六万二千众</p><p>游诸聚落中随意六年满</p><p>自思欲往还天人普告示</p><p>令归满度城受持清凉戒</p><p>闻之大忻庆身毛皆喜竖</p><p>即运神通力如乘大龙象</p><p>须臾还本城自在无所碍</p><p>无上二足尊出生于世间</p><p>善说众<a href=\"/remen/lvyi.html\" class=\"keylink\" target=\"_blank\">律仪</a>度脱诸群品</p><p>今当为敷演波罗提目叉</p><p>尔时世尊说此偈已。告苾刍言。彼六万二千人至满度摩城。诣毗婆尸佛前。头面礼足。却坐一面。佛言谛听。我今演说波罗提目叉曰。</p><p>忍辱最为上能忍得涅槃</p><p>过去佛所说出家作沙门</p><p>远离于杀害身口七支过</p><p>持此戒具足发生大<a href=\"/remen/zhihui.html\" class=\"keylink\" target=\"_blank\">智慧</a></p><p>得佛清净身世间无有上</p><p>出生无漏智尽苦苦生死</p><p>尔时世尊。说此戒时。复有诸天天子。以天威力。来下天宫。诣毗婆尸佛前。作礼合掌。听受波罗提目叉。尔时世尊。而说颂曰。</p><p>无漏不思议破闇到彼岸</p><p>释梵一切天俱听大仙戒</p><p>尔时世尊说此偈已。告苾刍言。我于一时在王舍城七叶岩边。住止净室。而忽思惟。过去毗婆尸佛。说毗奈耶藏时。恐有诸天不来听受大仙戒者。今往诸天问诸梵众。作是念已。我于彼时入三摩地。如大力士展臂之间至善现天。彼之天子。头面礼足而作是言。善哉世尊。久不来此。我是毗婆尸佛正等正觉声闻<a href=\"/remen/dizi.html\" class=\"keylink\" target=\"_blank\">弟子</a>。彼佛姓刹帝利。信心出家。憍陈族。寿八万岁。父名满度摩王。母名满度摩帝。欠拏太子。帝稣噜。出家受戒成阿罗汉。大贤第一侍者。名阿输迦。三会说法广度声闻。第一大会六万二千人得阿罗汉。第二大会十万人得阿罗汉。第三大会八万人得阿罗汉。毗婆尸佛。有如是最上。如是出家。如是证菩提。如是说法。如是调伏。令诸弟子。着衣持钵。修诸梵行。远离五欲。断烦恼得解脱。证无生法。成阿那含。复次尸弃佛。毗舍浮佛。拘留孙佛。拘那含牟尼佛。迦葉佛。说法调伏。着衣持钵。修诸梵行。远离五欲。断烦恼证无生法。成阿那含。亦复如是。尔时世尊有无数百千天子。恭敬围绕往善见天。彼天见佛头面礼足。与无数百千天子。恭敬围绕往色究竟天。时彼天王遥见世尊。五体投地礼世尊足。而作是言。善哉世尊。久不来此。我是毗婆尸佛正等正觉声闻弟子。彼佛姓刹帝利憍陈族。寿八万岁。父名满度摩王。母名满度摩帝。城亦名满度摩。欠拏太子。帝稣噜。出家受戒成阿罗汉。大贤第一侍者。名阿输迦。三会说法广度声闻。第一大会度六万二千人得阿罗汉。第二大会度十万人得阿罗汉。第三大会度八万人得阿罗汉。毗婆尸佛有如是最上。如是出家。如是梵行。如是证菩提。如是说法。如是调伏。令诸弟子。着衣持钵。修诸梵行。远离五欲。断烦恼证无生法。成阿那含。复次尸弃佛。毗舍浮佛。拘留孙佛。拘那含牟尼佛。迦葉佛。如是着衣持钵。说法调伏。修诸梵行。远离五欲。证无生法。成阿那含。今大牟尼。说法梵行。调伏众生。亦复如是。尔时天子。而说颂曰。</p><p>无上二足尊而入三摩地</p><p>速运大神通离彼阎浮界</p><p>来至善现天譬如大力士</p><p>速展于手臂刹那到此间</p><p>世尊甚希有无漏无障碍</p><p>清净解脱身如莲不着水</p><p>百千世界中无与佛齐等</p><p>降伏大魔王如河漂细草</p><p>善现等诸天俱来头面礼</p><p>归命最上尊正等大慈悲</p><p>调伏诸众生六根皆清净</p><p>出生无上慧依法精进行</p><p>过去毗婆尸正等正觉尊</p><p>所宣微妙法三会度声闻</p><p>律仪及梵行守护无缺犯</p><p>清净而<a href=\"/remen/yuanman.html\" class=\"keylink\" target=\"_blank\">圆满</a>如夜十五月</p><p>尸弃佛世尊毗舍浮如来</p><p>贤劫拘留孙拘那含牟尼</p><p>及彼迦葉佛如是诸如来</p><p>所度声闻众皆已得漏尽</p><p>无复诸烦恼恒修七觉支</p><p>及行八正等能离五欲过</p><p>通达大智慧众所皆知识</p><p>如彼毗沙门常服<a href=\"/remen/ganlu.html\" class=\"keylink\" target=\"_blank\">甘露</a>味</p><p>如王得灌顶永破诸闇冥</p><p>如日放光明一一佛世尊</p><p>威仪及法行利益诸群生</p><p>种种开方便引导无有异</p><p>尔时世尊说此偈已。告苾刍言。我往彼天。闻是事已。知诸天人。诸<a href=\"/remen/fofa.html\" class=\"keylink\" target=\"_blank\">佛法</a>会。皆来<a href=\"/remen/suixi.html\" class=\"keylink\" target=\"_blank\">随喜</a>。若复有人。爱乐受持。行住坐卧。思惟读诵。无诸迷惑。永断轮回。解脱安乐。佛说此经已。皆大欢喜。信受奉行。</p></div>"
}]