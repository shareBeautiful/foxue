[{
    "title": "第869部 佛说四无所畏经",
    "author": "施护法师 译",
    "html": "<div class=\"B1_text\"><p>佛说四无所畏经</p><p>如是我闻。一时佛在舍卫国祇树给孤独园。尔时<a href=\"/remen/shizun.html\" class=\"keylink\" target=\"_blank\">世尊</a>告诸苾刍。汝等谛听。如来应正等觉。成就四无所畏。于大众中。转大法轮。如师子吼。<a href=\"/remen/zizai.html\" class=\"keylink\" target=\"_blank\">自在</a><a href=\"/remen/wuwei.html\" class=\"keylink\" target=\"_blank\">无畏</a>。时诸苾刍。闻是语已。五体投地。顶<a href=\"/remen/lifo.html\" class=\"keylink\" target=\"_blank\">礼佛</a>足。合掌白言。云何如来四无所畏。</p><p>佛告苾刍。我于往昔。在大众中。而作是言。如来成就正等正觉。如是说时。<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>。魔梵<a href=\"/remen/tianren.html\" class=\"keylink\" target=\"_blank\">天人</a>。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。又复告言。我身清净。诸漏已尽。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。复次告言。一障杂染。能障<a href=\"/remen/daoguo.html\" class=\"keylink\" target=\"_blank\">道果</a>。此障若灭。圣道自现。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。</p><p>复次告言。修戒定等。能出<a href=\"/remen/shengsi.html\" class=\"keylink\" target=\"_blank\">生死</a>。尽诸苦报。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。佛告苾刍。是名如来转大法轮四无所畏。复次苾刍。亦于八大众中。具足成就。四无所畏。云何为八。昔于一处。有无数百沙门众。或住或立或行或坐。互相言曰。往昔佛说如是<a href=\"/remen/faxiang.html\" class=\"keylink\" target=\"_blank\">法相</a>。甚深难解。未曾见闻。为是为非。为虚为实。</p><p>尔时如来。闻彼言已。心无怯惧。身无毛竖。自在无畏。如山不动。复次无数百婆罗门众。无数百刹帝利众。无数百<a href=\"/wenda/jushi/\" class=\"keylink\" target=\"_blank\">居士</a>众。无数百四天王众。无数百忉利天众。无数百魔王众。无数百梵天众。如是八众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实。</p><p>尔时如来。闻彼言已。心无怯惧。身无毛竖。自在无畏。如山不动。佛言。苾刍。是名八部大众之中。得无所畏。即说颂曰。</p><p>如来自在转法轮昔能成就四无畏</p><p>天人魔梵及沙门闻师章句怀犹豫</p><p>身心不动得无畏利乐一切诸有情</p><p>令发无上<a href=\"/remen/putixin.html\" class=\"keylink\" target=\"_blank\">菩提心</a>恭敬<a href=\"/remen/xiuxing.html\" class=\"keylink\" target=\"_blank\">修行</a>到<a href=\"/remen/bian.html\" class=\"keylink\" target=\"_blank\">彼岸</a></p><p>尔时诸大苾刍。闻佛所说。信受奉行。</p></div>"
}]