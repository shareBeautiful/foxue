[{
    "title": "第989部 佛说巨力长者所问大乘经",
    "author": "智吉祥等 译",
    "html": "<div class=\"B1_text\"><p>第一卷第二卷第三卷</p><p>佛说巨力长者所问大乘经 卷上</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在舍卫国只陀园林给孤独舍。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。皆是阿罗汉。一切漏尽离<a href=\"/remen/fannao.html\" class=\"keylink\" target=\"_blank\">烦恼</a>缚。心善<a href=\"/remen/jietuo.html\" class=\"keylink\" target=\"_blank\">解脱</a>慧善解脱。如大龙王神用变化。诸所应作无所未办。除去重担逮得己利。心智解脱诸法<a href=\"/remen/zizai.html\" class=\"keylink\" target=\"_blank\">自在</a>。善能修习到<a href=\"/remen/bian.html\" class=\"keylink\" target=\"_blank\">彼岸</a>行。复有尊者阿难。多闻利根而为上首。复有五百菩萨摩诃萨。得诸陀罗尼住三摩地。俱在众中。尔时舍卫大城有一长者。名曰巨力。色相具足名称远闻。而是长者其家巨富。多诸金银琉璃砗磲码瑙珊瑚琥珀大摩尼珠奇妙珍宝。种种库藏悉皆盈溢。资财五谷不可算数。一切受用珍玩之具。随意满足。凡欲所须亦无阙乏。出入息利周遍他国无处不有。其诸驱役奴婢仆从执作吏人。象马车乘亦复众多。于是长者所居之地。壮丽严雅重门楼阁。堂房舍宇杂宝间饰。光明互照园苑池沼。奇异华果尽集其中种种<a href=\"/remen/zhuangyan.html\" class=\"keylink\" target=\"_blank\">庄严</a>余无可比。婇女妓乐悉皆上妙。唯除王者余无所及。长者于中极受娱乐。昼夜六时曾无有间。于是长者。复有五百长者以为弼辅。主执珍宝。守持库藏资生之具。尔时巨力长者。忽于一时。善根成熟心生<a href=\"/remen/juewu.html\" class=\"keylink\" target=\"_blank\">觉悟</a>。即自念言。浮世匪坚如梦所见。一切色相终归磨灭。而此身者。体性本空亦复败坏。五欲乐因增生苦果。群盲迷倒无解脱时。即于是时。呼诸长者皆来集坐。告彼众人。皆应寂静各各谛听。一切诸法缘聚而生缘散而灭。体性非实终归败坏。<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/wangnian.html\" class=\"keylink\" target=\"_blank\">妄念</a>起诸分别。执有我身及我眷属。不知<a href=\"/remen/wuchang.html\" class=\"keylink\" target=\"_blank\">无常</a><a href=\"/remen/shana.html\" class=\"keylink\" target=\"_blank\">刹那</a>生灭。钱财屋宅翻成他有。愚痴自大造五趣因。结业既成受诸异报。恶道易往善趣难生。汝等当知人身难得。今更若能于刹那顷。发生<a href=\"/remen/zhengnian.html\" class=\"keylink\" target=\"_blank\">正念</a>斯谓为难。汝诸长者。还能知彼诸佛如来出兴<a href=\"/remen/shijian.html\" class=\"keylink\" target=\"_blank\">世间</a>难得值遇。既生佛国<a href=\"/remen/xinxing1.html\" class=\"keylink\" target=\"_blank\">信心</a>不退此亦为难。于佛正教起信向心。厌离世俗<a href=\"/remen/chujia.html\" class=\"keylink\" target=\"_blank\">出家</a>为难。虽复出家。能修比丘清净梵行息除恶缘。而是为难。昼夜精勤习诸禅那远离散乱。亦复为难。若性聪慧善能分别诸法真伪。此则为难。今得为人复遇善王。息诸斗诤住安乐地。亦甚为难。若诸众生。修诸<a href=\"/remen/gongde.html\" class=\"keylink\" target=\"_blank\">功德</a>生如来国心常坚固。是亦为难。又诸众生。能以方便善巧语言。种种劝诱诸善知识。营修福业往诣佛所亲近<a href=\"/remen/gongyang.html\" class=\"keylink\" target=\"_blank\">供养</a>。是则为难。若有众生。远离贫穷鲜薄愚痴。多诸<a href=\"/remen/fuhui.html\" class=\"keylink\" target=\"_blank\">福慧</a>生佛国土。于众人中。能作种种庄严佛事。此则为难若有众生。于声闻乘<a href=\"/remen/jingjin.html\" class=\"keylink\" target=\"_blank\">精进</a>禁戒欲求解脱。于辟支佛乘欲求解脱。于无上乘欲求解脱。真实为难尔时巨力长者。说是三乘及诸事已。谓众人言。如我所说应生觉悟。了达色相不得坚固。是时坐中五百长者闻说是事。如昏醉人殊无醒觉。于时众中有一长者。从坐而起。白巨力长者言。我等今者咸皆有疑。云何名为声闻缘觉及无上乘。云何世间所有色相五欲乐具。体性不坚刹那生灭。重为我等分别解说。愿乐欲闻。尔时巨力长者语彼长者及众人言。今此舍卫大城。于只陀林给孤精舍有佛世尊。三明六通具八解脱。十力四无所畏十八不共功德具足。名一切智号<a href=\"/remen/tianren.html\" class=\"keylink\" target=\"_blank\">天人</a>师。在彼集会。为众<a href=\"/remen/shuofa.html\" class=\"keylink\" target=\"_blank\">说法</a>决众疑网。我与汝等可共俱往亲近供养。请问如来如是妙法。时五百长者闻如是说。各各<a href=\"/remen/huanxi.html\" class=\"keylink\" target=\"_blank\">欢喜</a>踊跃无量。持妙香华种种珍宝。从巨力长者俱诣佛所。右绕三匝顶<a href=\"/remen/lifo.html\" class=\"keylink\" target=\"_blank\">礼佛</a>足。恭敬供养歌咏赞叹。退坐一面。尔时世尊观彼长者等善根成熟堪受胜法。告巨力长者并五百长者言。汝等何因而来至此。尔时众中有一长者。从坐而起。偏袒右肩右膝着地。合掌恭敬赞叹世尊。而作是言。我等先闻巨力长者方便教示。世间色相五欲乐具。性不坚实会归磨灭。乃至广说。今此人身甚为难得。若复能于一刹那顷。发生正念断邪妄心。斯亦为难诸佛如来出兴世间。值遇亦难既生佛国须具信心。斯亦为难。于佛正教起信向心。厌离世俗忻求出家。此亦为难。虽复出家。能修比丘清净梵行息诸恶缘。是则为难。昼夜精勤习诸禅那远离散乱。亦复为难。若性聪慧善能分别诸法真伪。此则为难。今得为人复遇善王。息诸斗诤住安乐地。亦甚为难。若诸众生修诸功德生如来国。是亦为难。又诸众生。能以方便善巧语言。种种劝诱诸善知识营修福业。往诣佛所亲近供养。是则为难。若有众生多诸福慧生佛国土。能作种种庄严佛事。此则为难。若有众生。于声闻乘辟支佛乘及无上乘。欲求解脱。真实为难。是时巨力长者为我等辈。说世间法乃至三乘及诸难事。我等虽闻皆不晓悟。各各愿乐。亲近如来应正等觉。有大<a href=\"/remen/shentong.html\" class=\"keylink\" target=\"_blank\">神通</a>具一切智。惟愿慈悲广为我等。开示演说三乘妙法及诸难事。世间人身色相五欲。虚幻不实终归磨灭。令诸闻者悟生灭相。究竟<a href=\"/remen/xiuxing.html\" class=\"keylink\" target=\"_blank\">修行</a>菩萨圣道。皆得发生阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。尔时世尊告彼长者等言。善哉善哉。诸善男子。汝等善能请问如来三乘妙法及诸难事。色相幻化五欲不坚。汝等谛听善思念之。如来应正等觉出现世间。随众生性说三乘法。方便开示种种譬喻。称彼根宜信解晓悟。令各渐证清净<a href=\"/remen/niepan.html\" class=\"keylink\" target=\"_blank\">涅槃</a>。若有众生。有如来性。于无上乘善根成熟。闻佛演说阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>法。心无怯畏爱乐忻求。<a href=\"/remen/zhihui.html\" class=\"keylink\" target=\"_blank\">智慧</a>明了精进修学虽遇苦缘冤家逼害坚固不退。究竟证于无上菩提。若诸众生。于辟支佛乘善根成熟。闻佛说于<a href=\"/remen/shieryinyuan.html\" class=\"keylink\" target=\"_blank\">十二因缘</a><a href=\"/remen/liuzhuan.html\" class=\"keylink\" target=\"_blank\">流转</a>还灭顺逆观行。谛了无疑深生信解。或因世间四时荣谢。觉悟无常独证圣果。若诸众生。于声闻乘善根成熟。闻佛说于<a href=\"/remen/sishengdi.html\" class=\"keylink\" target=\"_blank\">四圣谛</a>法。随有所解。知苦断集证灭<a href=\"/remen/xiudao.html\" class=\"keylink\" target=\"_blank\">修道</a>。四向四果证于无学。如是三乘权实顿渐。各随众生<a href=\"/remen/genqi.html\" class=\"keylink\" target=\"_blank\">根器</a>大小。爱乐修学。远离<a href=\"/remen/shengsi.html\" class=\"keylink\" target=\"_blank\">生死</a>解脱安乐。尔时巨力长者。并五百长者。闻佛所说咸皆欢喜。踊跃无量同声赞言。善哉善哉。能仁大士。善能演说三乘妙法。我等今者。愿乐欲闻无上大乘。甚深法义秘密之行。种种言辞方便譬喻。令我等辈于阿耨多罗三藐三菩提法而无疑惑。深生信解坚固修学。终证菩提心无退舍。尔时世尊告巨力长者并诸长者言。彼无上乘最胜深法。是菩萨摩诃萨大智大悲所行之道。非诸声闻及独觉人安足处所故。凡夫人难信难解。汝等当知合掌谛听。善男子。若诸众生。住本性中。于无上乘欲求修习。当于一切有情起大悲心。平等救护爱念摄受。如己师长如己父母。儿女眷属亲爱怜愍。以清净心设广大施。见裸露者施之衣服。见饥渴者施之饮食。见贫穷者施以资财。见病苦者施以良药。床敷卧具田园屋宅。上妙珍宝花鬘璎珞。末香涂香诸供养具。乃至男女眷属及自身命。行于<a href=\"/remen/bushi.html\" class=\"keylink\" target=\"_blank\">布施</a>。为趋菩提心无吝惜。不由他教。性自修习檀波罗蜜。若见众生不乐<a href=\"/remen/fofa.html\" class=\"keylink\" target=\"_blank\">佛法</a>不行正道。毁訾三乘住于邪见。断绝善根纵贪嗔痴。造诸罪业。命终当堕那落迦中及诸恶趣。受种种苦无有休息。而是修行无上乘者。于彼有情起大悲心眷念怜愍不惜身命。发大誓愿住彼诸趣苦有情所。方便语言说种种法。化彼有情发菩提心。续诸善念厌苦报身忻菩萨行。令于未来同志修习清净施行坚固无失。亦以资财饮食衣服自身肢体及亲眷属。花鬘璎珞床敷卧具。末香涂香资生之具。了悟色空心无耽着。悉能捐舍志乐。自求阿耨多罗三藐三菩提法。亦复展转化诸有情同修胜行。若有众生。求无上乘心无下劣。坚固修习尸波罗蜜。有大愿力修持净戒。清净无染非有毁犯。于三种戒渐次修学。行住坐卧威仪具足。调伏三毒密护诸根。魔境现前心速觉悟不生爱乐。虽遇恶人及诸冤对势力逼遣。而此行人心住正念。设有所犯无爱着心。身语意业离过清净。于诸善法遍能习学。于诸有情悉皆<a href=\"/remen/154932.html\" class=\"keylink\" target=\"_blank\">饶益</a>远离损害。于诸声闻及辟支佛作无作戒。无片舍心。乃至世间人天善戒。亦能守护。若有众生。求无上乘行忍辱行。成就修习羼波罗蜜。嗔恚轻微性自柔软。于诸有情多所饶益。遇诸冤家诃骂捶打苦言加谤。而是行人不生怨怒。欢喜任持。或遭寒热贫病困乏诸逼迫事。为趋菩提安受众苦。设有恶人欲相谋害。复加凌辱损恼身命。而是行人。观诸有情缘生幻有刹那灭谢。不见有情。唯存空法故。不起心还生逆害。若有众生求无上乘。为欲成就毗梨耶波罗蜜。勇捍进求菩萨胜法。始从发起大菩提心。习诸正行。虽遇苦缘未尝退怠。烦恼冤贼竞相损害。被精进甲御捍令伏。心常勇猛无诸怯畏。经历长时坚固不退。若有众生求无上乘。寂静修学禅那波罗蜜。止息散乱正念现前。调畅身心。速离粗重沉掉障染。适悦轻安正智显现。若有众生求无上乘。心自聪敏。性能修习<a href=\"/remen/banruo.html\" class=\"keylink\" target=\"_blank\">般若</a>波罗蜜多。智慧明了博达真伪。方便开导善巧分别邪正<a href=\"/remen/yinguo.html\" class=\"keylink\" target=\"_blank\">因果</a>。愚痴闇钝障染轻微。若有众生。为求阿耨多罗三藐三菩提法。心常平等离冤亲相不生分别。若见众生。行于布施及不布施。心无爱恶。若见众生。守护净戒及有毁犯。亦无爱恶。若见众生。修忍辱行及不忍辱。能行精进及不精进。修诸禅那无禅那者。智慧明了愚痴闇钝。于如是等诸众生类。离分别相皆无爱恶。彼此高下平等所观。谓此诸法本无差别。同一法界无别<a href=\"/remen/zixing.html\" class=\"keylink\" target=\"_blank\">自性</a>。摩诃衍义最上菩提。是诸如来<a href=\"/remen/yuanman.html\" class=\"keylink\" target=\"_blank\">圆满</a>妙智。若有众生。于无上乘起一念信。乃至<a href=\"/remen/faxin.html\" class=\"keylink\" target=\"_blank\">发心</a>。求于阿耨多罗三藐三菩提。即此是名向如来家住菩萨地。尔时巨力长者。并五百长者等。闻佛所说如是妙法。欢喜踊跃得未曾有。而白佛言。大悲世尊。善为我等。分别演说大乘法要。令我等辈深生信解爱乐修学。若诸众生。为求无上最胜大乘。不惜身命。捐舍舍宅资财宝物。及诸眷属。饮食衣服床敷卧具。花鬘璎珞末香涂香。及以种种诸供养具。我等今者皆愿学彼。诸菩萨人求无上乘修菩提行。不惜身命及诸眷属。上妙珍宝资生之具。布施供养。及行菩萨诸波罗蜜。惟愿如来应正等觉。为我等辈。摄受证知令不忘失。尔时世尊告巨力长者并诸长者言。汝等谛听。若有众生为求菩提悲愍有情。虽复布施不求富贵。虽复持戒不求端严。虽复忍辱不求眷属。虽复精进<a href=\"/remen/chanding.html\" class=\"keylink\" target=\"_blank\">禅定</a>智慧。为愍众生求无上乘。不为世间<a href=\"/remen/lunhui.html\" class=\"keylink\" target=\"_blank\">轮回</a>因果。若有众生利根智慧。了达世间色身五欲生灭幻化。但有假名无实体性。观其身相。卵胎湿化假和合成。如沫如泡乍生乍灭。众生妄念谓得久居。复观此身。由如阳焰本无实体。从渴爱生妄情为水。亦如芭蕉体无坚实。今此身者。毕竟是幻从颠倒生。虚假浮脆。亦如旷野空无所有。亦如行厕秽污充满。一身九窍常流不净。亦如秽井满中臭恶。深可厌恶。又如冤贼亦如毒蛇。甚不可爱。五欲烦恼由若瀑流。漂溺有情入生死海。汨没流转难有出期。汝等今者。亲近如来学菩萨行。厌离世间五欲尘劳。色身败坏一切不坚。求于无上最胜大乘。渐次修习诸波罗蜜。欲证解脱甚为难得。</p><p>佛说巨力长者所问大乘经 卷中</p><p>尔时世尊复告巨力长者及诸长者言。汝等宿植善本信根坚固。欲学菩萨摩诃萨所修之行。伏断障染求证菩提。应当观彼诸有情类。从无始来轮回流转。持苦报身经历多生不可限数而此色身无有坚实如幻如化。是诸有情颠倒妄念构造业因。外藉众缘积集成就。如水为冰及如聚沫。<a href=\"/remen/wuyun.html\" class=\"keylink\" target=\"_blank\">五蕴</a>四大先业为因招感势力。积集诸种住识藏中。假彼父母<a href=\"/remen/qingai.html\" class=\"keylink\" target=\"_blank\">情爱</a>和合贪喜俱极。最后各出浓厚精血。号羯罗蓝。识依于彼最初而住。以至后时精血交结。不净凝成处于胎中。所历诸位。业风内吹肢相增长。由业势力渐渐所资。色身四大诸根具足。<a href=\"/remen/xinshi.html%09\" class=\"keylink\" target=\"_blank\">心识</a>烦恼亦共俱生。既离胎胞。外风所触楚痛发声。于一切境不能明了。风缘动转有出入息。饮啖母乳结生便利。心识现行生诸分别。耽众食味资益诸根。皮肤血肉肠胃骨髓。发毛爪齿涕唾便利。身形肢体好丑之相。从自业因受诸异报。贪嗔痴慢烦恼随逐。于冤亲境妄生违顺。五欲色相纵意染着。于业报身复增业报。密近恶友疏慢尊亲。于菩萨人及真实法。心不爱乐亦不餐采。恣任愚痴造作诸恶。嗔恚暴害谄曲嫉妒。忿戾斗诤捶打骂辱。损恼有情。于男女色横生染着。如绳缚物不相舍离。于自身相不念无常。谓得长时永无殒谢。于诸资财及以珍宝。多求积聚而无厌足。尘劳垢染覆盖心识。不修智慧增长无明。不觉世间男女色相。及以自身五根四大杂染所起。由颠倒缘堕不净处。皮肤血肉发毛爪齿本无自相。从彼贪爱结业所生。流转轮回<a href=\"/remen/yinyuan1.html\" class=\"keylink\" target=\"_blank\">因缘</a>不断。生死苦果无暂停息。烦恼业火烧逼身心。于昼夜时未尝安适。愚盲闇钝<a href=\"/remen/xiedai.html\" class=\"keylink\" target=\"_blank\">懈怠</a>放逸。不乐菩提违背圣道。于自心垢不求清净。身常倨傲心意贡高。诬谤因果轻毁贤善。于有为相虚幻空法。不觉不知。如是无智诸有情类。处生死海无有出期。汝诸长者。于如是事。应悉觉悟了知。色相珍玩资具男女眷属。假缘而有相会暂时。眷念方隆已归磨灭。五蕴身相本性皆空。由诸妄因受诸异报。如梦中人历种种事。觉已皆空都无所有。是故菩萨摩诃萨。志求阿耨多罗三藐三菩提于诸色相觉悟解脱。障染轻微智慧明了。虽发大愿往诸趣中受种种身。为化众生心无颠倒。如是乃至遍十方刹。随顺众生作诸事业。布施软语利行同事。方便摄受饶益有情。舍邪见家人于正道。修诸善行同趣大乘。远至菩提誓无退屈。善男子。菩萨摩诃萨。为求阿耨多罗三藐三菩提。身心清净得四总持。于名句义印忍不忘谛审思惟。达彼真实诸法自性。菩萨摩诃萨。身心清净。于诸有情平等任持。不生冤亲憎爱分别。菩萨摩诃萨。身心清净。不着世间上妙美食。唯餐法喜禅悦之味。菩萨摩诃萨。身心清净。观诸世间一切有为生灭之相。皆是虚妄无有真实。菩萨摩诃萨。身心清净。<a href=\"/remen/xiaoyang.html\" class=\"keylink\" target=\"_blank\">孝养</a>父母敬顺师长。承受教诲无轻慢心。菩萨摩诃萨。身心清净。生于上族为大国王。<a href=\"/remen/zhengfa.html\" class=\"keylink\" target=\"_blank\">正法</a>化民息除斗诤。菩萨摩诃萨。身心清净。远离暴害屠儿魁脍。诸恶<a href=\"/remen/lvyi.html\" class=\"keylink\" target=\"_blank\">律仪</a>旃陀罗行。少欲知足无不与取。常修梵行绝爱染心。菩萨摩诃萨。身心清净。言语真实离于虚妄。音声清彻令人乐闻。说法如泉流注不断。菩萨摩诃萨。身心清净。善能调伏贪嗔痴等。于三有果心不染着。苦法资具亦不舍离。智慧现前心常明了。菩萨摩诃萨。身心清净。四等<a href=\"/remen/liudu.html\" class=\"keylink\" target=\"_blank\">六度</a>昼夜修习乃至长时。无少疲倦。八万四千烦恼尘劳。一一对治生诸功德。菩萨摩诃萨。身心清净。不着菩提不厌生灭。于诸法中心得自在。或入流转或证涅槃。菩萨摩诃萨。身心清净。于今佛说最上大乘。深生爱乐。及能忆念过去诸佛甚深经典。任持不忘。亦能宣转诸佛法轮。如大江河流注无尽。菩萨摩诃萨身心清净。远离谄曲憍慢嫉妒恶兽毒虫毕舍遮行。慈爱有情不生损恼。菩萨摩诃萨。身心清净。不贪资具不念饮食。不舍贫乏及与孤露。所生之处资财丰足。眷属成就身相端正。有大威德。菩萨摩诃萨。身心清净。于一切乐无不了知。于一切苦无不解脱。生老病死亲爱别离。所欲难得仇仇会遇众苦现前悉能晓了。不为恼触。观诸有情及以色相。如梦如幻无有坚固。汝诸长者。随其所闻当如是知。诸大菩萨身心清净。四大五蕴色身空聚毕竟非实。尔时世尊复告巨力长者等言。善男子。如是菩萨摩诃萨。于生死界。其所爱身为缘有情。示现形相无有希求。于种种境远离爱染。身心平等无取无舍。常作善事利益安乐。饶益众生未尝懈废。所有<a href=\"/remen/shouming.html\" class=\"keylink\" target=\"_blank\">寿命</a>于<a href=\"/remen/sanjie.html\" class=\"keylink\" target=\"_blank\">三界</a>中或增或减。随顺众生。所乐差别。为令觉悟心无所欲。于诸众生平等一观。于诸世中上妙珍宝受用之具。金银库藏钱财谷米。衣服饮食床榻卧具。涂香末香花鬘璎珞婇女眷属。一切世间种种上妙严饰之具于自所有色身寿命。而是菩萨摩诃萨悉无爱恋。若有众生。而来求乞钱财谷米金银库藏珍妙之物。衣服饮食床榻卧具涂香末香花鬘璎珞。男子婇女内外眷属。色身寿命悉皆能舍。未尝有心于刹那顷暂生悭吝。何以故。是菩萨摩诃萨。久悟虚幻。于生灭相而无染着。为欲圆满<a href=\"/remen/liuboluomi.html\" class=\"keylink\" target=\"_blank\">六波罗蜜</a>到于彼岸。度脱众生亦离苦际。是故于此生灭因缘虚幻境相。唯求远离。<a href=\"/remen/wuxin.html\" class=\"keylink\" target=\"_blank\">无心</a>取着故无吝惜。善男子当知。菩萨摩诃萨。如是修行六到彼岸微妙胜行。精进长时无少懈怠。即当速得成就无上正等菩提。永契真常心无退转。尔时世尊为诸长者。重宣此义而说偈言。</p><p>善哉长者汝等当知是菩萨人</p><p>于生灭法种种身相种种寿命</p><p>严饰之具婇女眷属为欲圆满</p><p>六波罗蜜转化众生远离苦际</p><p>于此所有皆不爱着汝善男子</p><p>欢喜谛听于菩萨行当勤修习</p><p>勿以贪嗔烦恼绳索昼夜系缚</p><p>沦堕三涂无有休息汝善男子</p><p>是身犹如饮食之器内外之间</p><p>常令清净诸恶毒物不令入中</p><p>参诸上味若有饮啖损坏色身</p><p>及与寿命身中若有贪嗔痴等</p><p>烦恼毒药参诸法味众生饮啖</p><p>损坏法身及与慧命汝善男子</p><p>一切众生无始时来少有智慧</p><p>如彼婴儿但念乳食余无知见</p><p>于诸境相不能分别生灭过患</p><p>由因感果果复造因智不现前</p><p>心常痴暗唯贪饮食资益四大</p><p>常处梦中而无醒觉于<a href=\"/\" class=\"keylink\" target=\"_blank\">佛教</a>法</p><p>心无修习犹如醉人言无义味</p><p>于五欲境未尝远离昼夜邪思</p><p>唯增苦恼愁忧积集身心放逸</p><p>纵无明流入生死海漂沉汨没</p><p>受诸业报饥寒困苦羸瘦憔悴</p><p>远于彼岸不能解脱此诸众生</p><p>从久远来于自真心尘惑所昏</p><p>不能觉悟故于幻境贪爱染着</p><p>汝诸长者当知己身假因缘成</p><p>无有坚固但由业力造作招集</p><p>生死轮回受诸异报循环远劫</p><p>无解脱时智者观之深心厌舍</p><p>凡夫愚昧不念无常着我着人</p><p>专自逸乐不亲善友自构业缘</p><p>身坏命终当堕<a href=\"/remen/diyu.html\" class=\"keylink\" target=\"_blank\">地狱</a>轮转三界</p><p>受诸苦恼大火逼身逃窜无地</p><p>诸佛大悲哀愍世间自无信心</p><p>亦难救护智者自知色身虚幻</p><p>无有真实但由业因之所招集</p><p>根尘大种和合积聚假名为身</p><p>如沫如泡毕竟无体脓血败坏</p><p>何所爱着是故当知于此聚中</p><p>作不净观深生厌离勤修圣法</p><p>趣不坏身远离众恶近善知识</p><p>信最上乘修菩提行广修福慧</p><p>生佛国中身心安乐清净<a href=\"/remen/wuwei.html\" class=\"keylink\" target=\"_blank\">无畏</a></p><p>以微妙衣及上饮食床榻卧具</p><p>花鬘璎珞无价宝香种种资具</p><p>充足无乏以清净心欢喜供养</p><p>惭愧胜解希除罪业增长福智</p><p>如是之人百千劫中于无上乘</p><p>发生信解渐以觉悟实性真空</p><p>本来寂静如海湛然无有增减</p><p>虽遇风缘水成波浪即波为水</p><p>动静一源如是了知住佛境界</p><p>不生恶趣渐息轮回百千俱胝</p><p>那庾多劫明了心地贪嗔痴慢</p><p>烦恼业因而不现行杂类苦果</p><p>自然不受色身坚固经无量时</p><p>欢喜快乐心无邪念亦无<a href=\"/remen/wangxiang.html\" class=\"keylink\" target=\"_blank\">妄想</a></p><p>于颠倒境常生思惟善说法要</p><p>利益众生自无病行令他亦无</p><p>适悦调顺安隐快乐深入禅定</p><p>离诸苦缚常以善行守护众生</p><p>不作恶缘亲近智者称扬如来</p><p>最胜妙法恭敬赞叹踊跃奉行</p><p>观诸世间有为事相皆如幻梦</p><p>无一真实了知饮食色力寿命</p><p>烦恼苦本愚夫无知耽染爱着</p><p>无一刹那暂时间断味诸饮食</p><p>增长过失善友教诲心不信受</p><p>遇恶知识密近随逐深入愚痴</p><p>不能觉悟于诸尘境妄想执着</p><p>昼夜无时染诸娱乐智者观之</p><p>深生厌舍又诸世间色相幻惑</p><p>毕竟衰谢妻子男女眷属因缘</p><p>如行路人暂时而会因缘报尽</p><p>恩爱别离难以刹那相恋而住</p><p>汝诸长者当知幻身譬如画师</p><p>绘众色相好丑虽成毕竟当坏</p><p>又如冬月积水为冰坚厚暂时</p><p>终镕成水所以者何色相虚幻</p><p>体性非实而愚痴人随境生贪</p><p>染着爱乐心既颠倒造不善因</p><p>沦堕三涂受种种苦经于长劫</p><p>无有出期设生人天耽诸快乐</p><p>由此幻身造作恶业无有穷尽</p><p>如是痴人常为结使冤家魔娆</p><p>妻子男女父母眷属系缚在心</p><p>未尝舍离昼夜之间为彼缠缚</p><p>妄认为乐实是苦因恣任三毒</p><p>憎长憍慢如是之人违背善缘</p><p>不生智慧造作无边诸不律仪</p><p>于诸眷属父母妻子珍宝饮食</p><p>生苦法中心无厌足不思出离</p><p>耽染爱着多求财宝积集库藏</p><p>见诸贫穷饥饿众生无怜愍心</p><p>拯济困厄不行正道邪念增强</p><p>智人教示不能听受故处轮回</p><p>汝诸长者人之色身譬如大树</p><p>根茎枝叶悉皆繁茂久无湿润</p><p>土地干亢为日所炙脂脉皆尽</p><p>不经岁月必当枯朽一切众生</p><p>盛年壮色身相充满贪着世间</p><p>纵五欲乐筋血衰耗病苦所侵</p><p>形貌憔悴诸根衰谢不得久停</p><p>终归磨灭如是痴人爱着色身</p><p>贪诸财宝不知罪福不念无常</p><p>如树枯朽不久摧坏汝诸长者</p><p>观此幻身及彼资生金银琉璃</p><p>真珠摩尼砗磲码瑙珊瑚琥珀</p><p>体无真实犹如聚沫愚者迷情</p><p>妄生贵重但增贪欲杂乱正心</p><p>于佛法门无所趣入智者了知</p><p>色身资具一切皆如梦所见物</p><p>都无自相防护六根闭于五欲</p><p>亲近<a href=\"/remen/sanbao.html\" class=\"keylink\" target=\"_blank\">三宝</a>行施等行息诸悭吝</p><p>绝爱染心观彼诸欲如大火聚</p><p>烧煮众生甚可怖畏不应恋着</p><p>佛说巨力长者所问大乘经 卷下</p><p>佛告长者是诸众生于多劫中</p><p>积集诸法谓贪嗔痴见慢疑悔</p><p>于诸欲境触向迷着于昼夜时</p><p>曾无间断寂灭静虑未尝修习</p><p>生死苦源亦不观察不了世间</p><p>生灭之相无有自体毕竟归空</p><p>但由贪爱积集成种假因缘生</p><p>和合似有因缘势尽复归散灭</p><p>由本无明复生贪爱本末相续</p><p>加蚁循环于出世间真实理中</p><p>诸佛菩萨清净境界无有片心</p><p>爱乐趣入如是之人愚痴所覆</p><p>于生死海流转漂没五尘幻相</p><p>深心染着醉乱颠倒终无醒觉</p><p>若有众生善根成熟自然亲近</p><p>诸善知<a href=\"/remen/shixin.html\" class=\"keylink\" target=\"_blank\">识心</a>常修习行二利行</p><p>于诸增上补特伽罗能说法者</p><p>发希有心爱乐恭敬不生憍慢</p><p>于佛功德甚深微妙不思议境</p><p>无疑无谤亦不于诸五尘境中</p><p>虚妄迷执起于贪爱不作众罪</p><p>生灭苦因昼夜精勤思惟谛实</p><p>增诸胜行习施等法常乐读诵</p><p>大乘经典心无邪念无有异想</p><p>法喜禅悦清净梵行长养法身</p><p>及资慧命不同痴人染着世间</p><p>但念饮食色身资具五欲娱乐</p><p>常无厌舍不知苦本不求解脱</p><p>着诸外道邪觉邪思正念不生</p><p>无真实慧如说我有清净宝池</p><p>若有众生入中洗浴游戏娱乐</p><p>如是之人不久当得生诸天上</p><p>如是愚痴执诸异见迷失因果</p><p>邪妄推求颠倒正理修不净行</p><p>恶因苦果无解脱时汝诸长者</p><p>应当了知世间因果虚假和合</p><p>如木偶人所作事业而于其中</p><p>勿生憍慢帑藏珍财尊荣豪侈</p><p>如梦所见觉已即空而诸愚人</p><p>不知此等生灭幻化性本空寂</p><p>故于世间执为常有所以者何</p><p>由无始来起贪嗔痴缠缚不舍</p><p>违顺喜怒无有暂息冤家仇对</p><p>常现在前眷属广大财宝丰饶</p><p>密附亲近共成娱乐增长贪爱</p><p>为苦所因后或贫匮财物散失</p><p>乖异别离愁忧苦恼起诸诤讼</p><p>及其冤结至年老大加诸众苦</p><p>形色憔悴诸根衰朽朋善眷属</p><p>悉皆厌弃盛年壮色耽着五欲</p><p>不乐修行不思厌离老病相侵</p><p>空怀愁恼身坏命终堕于地狱</p><p>牛头驱责楚毒辛酸无救无依</p><p>远历长劫地狱报尽生饿鬼中</p><p>头如大山咽如针孔不识饮食</p><p>皮骨连立饿鬼报尽生畜生中</p><p>鳞介羽毛水陆飞走递相搏撮</p><p>常怀惊怖复遭网捕逃窜无由</p><p>鞭杖捶挞偿往宿债畜生业尽</p><p>或生人中贫穷卑贱诸根不具</p><p>资缘乏少多诸病苦设生富贵</p><p>福慧乖违所有资财不能受用</p><p>或多嗔恚常苦自心或染沉痾</p><p>而获夭逝如是<a href=\"/remen/guobao.html\" class=\"keylink\" target=\"_blank\">果报</a>由贪嗔痴</p><p>之所造作如蚕作茧而自缠缚</p><p>如蛾恋火终致烧然身心迫恼</p><p>无有暂安恶业相牵往来不住</p><p>于三恶道如游园观虽遇众苦</p><p>无悔惜心不求解脱亦无厌舍</p><p>受诸罪报难堪难忍窈窈冥冥</p><p>告诉无所当此之时父母妻子</p><p>一切眷属不相替代唯应自身</p><p>独受众殃从苦入苦无有休息</p><p>如是因缘皆由众生无始无明</p><p>相续发起贪嗔结使动身口意</p><p>广造诸恶未解悔除三有业因</p><p>念念增长汝诸长者若有众生</p><p>志乐寂静希求出离心于所缘</p><p>染净平等自然当得<a href=\"/remen/yezhang.html\" class=\"keylink\" target=\"_blank\">业障</a>轻微</p><p>远离轮回杂恶果报于佛正法</p><p>信乐修习渐能调伏贪嗔痴等</p><p>亦能观察了知色身如幻如梦</p><p>如电如泡毕竟推求终无实处</p><p>诸有智人应当如是审谛观察</p><p>我法皆空而于诸佛真善法中</p><p>渐次修行施等胜行积集微妙</p><p>增上正法弃舍凡性克成圣种</p><p>譬如为山积土而成又如滴水</p><p>渐盈大器诸善男子于佛教乘</p><p>实事理中深忍乐欲于诸世道</p><p>不可味着舍虚妄法证真实性</p><p>离生死苦得无畏乐悟彼色相</p><p>犹如阳焰但诳妄情无实体性</p><p>如是观察诸法自相心不颠倒</p><p>究竟解脱是名名为菩萨乘性</p><p>善能安乐一切众生于佛所行</p><p>种种<a href=\"/remen/xingyuan.html\" class=\"keylink\" target=\"_blank\">行愿</a>随顺修觉心不退屈</p><p>精进长时无有懈废速能修习</p><p>六波罗蜜自行檀度不望报恩</p><p>三轮体空二缘俱泯或于后时</p><p>皆悉无悔诸根密护不犯尸罗</p><p>冤对现前亦无加报初中后夜</p><p>勇猛精进远离谊烦息诸散乱</p><p>于<a href=\"/remen/shane.html\" class=\"keylink\" target=\"_blank\">善恶</a>品有力思择身业清净</p><p>常现律仪言音柔软和悦众心</p><p>意地无非绝诸觉观于诸如来</p><p>所有最上微妙深法则能趣入</p><p>以善巧智摄受众生称彼机宜</p><p>方便演说各令悟入解脱法门</p><p>时巨力长者。与五百长者。闻是法已。心大欢喜踊跃无量。于所闻法得深法忍。得最大忍。得无上忍。即从坐起绕佛三匝。头面礼足却住一面。尔时巨力长者。与五百长者等。异口同音白佛言。世尊。我等从昔已来。未曾闻是甚深妙法。今日乃于无上觉者。具一切智者。是诸世间施大法者之所。得闻如是妙法。由是了知世间诸法唯假施设。如幻梦等毕竟归空。悉皆悟入无生法忍。发阿耨多罗三藐三菩提心。愿我当来如今世尊。能于无量人天大众之中。作大师子吼。显示微妙清净法音。利益安乐一切众生。世尊。我等今者乐欲说偈赞叹如来。惟愿听许。即于佛前而说偈言。</p><p>金色微妙相最胜无与等</p><p>能以柔软音演畅真实义</p><p>久修菩萨行寿命不可量</p><p>一切诸众生见闻皆欢喜</p><p>清净功德聚安处于道场</p><p>譬如日天子<a href=\"/remen/changzhu.html\" class=\"keylink\" target=\"_blank\">常住</a>处空界</p><p>皆由往昔中广大行布施</p><p>谓金银珍宝象马及车乘</p><p>并头目髓脑国城妻子等</p><p>能行此难行檀度方圆满</p><p>以本愿力故示现应<a href=\"/remen/huashen.html\" class=\"keylink\" target=\"_blank\">化身</a></p><p>长时无间断过于殑伽劫</p><p>大悲不思议哀愍诸群盲</p><p>施以<a href=\"/remen/ganlu.html\" class=\"keylink\" target=\"_blank\">甘露</a>法除恼使清凉</p><p>我等从多劫流转诸有中</p><p>贪爱于资具及妻子眷属</p><p>鲜福无智慧不发菩提心</p><p>染着于名闻并五欲娱乐</p><p>我等宿福庆幸得遇世尊</p><p>闻此微妙义了知虚幻法</p><p>各各得解脱其心皆安隐</p><p>愿佛听我等出家作<a href=\"/remen/shamen.html\" class=\"keylink\" target=\"_blank\">沙门</a></p><p>当愿一切众尽悟此法门</p><p>不着世间乐速成菩提道</p><p>尔时巨力长者等说此偈已。各各虔诚投佛出家。佛乃听许。于时世尊即于座上熙怡微笑。以威德力现大神通。即于面门放无数光。其光杂色犹如众宝之所间错。所谓青色黄色赤色绿色紫色玻璃色黄金色。所放之光。遍照无量无边不可思议阿僧祇世界。上至梵世。所有诸天身光及日月光。悉皆掩蔽不得显现。如是光明照烛之处。一切众生触是光者。无不适悦。恶业众生罪障消除。盲者能视聋者能闻。跛者能行哑者能言。饥者能满裸者得衣。牢狱有情枷锁免离。无有诸恶圣境现前。是时会中人天大众。身意快乐怪未曾有。咸作是言。以何因缘而现此相。各各发心从座而起。绕佛百千匝已。恭敬<a href=\"/remen/libai.html\" class=\"keylink\" target=\"_blank\">礼拜</a>供养赞叹。却住一面。尔时众中尊者阿难偏袒右肩右膝着地。曲躬恭敬而白佛言。世尊。是何因缘现斯奇瑞。今此众会悉皆有疑。各各谓言。世尊未尝无因而笑。今日如来现此异相。必有所因。如来应供正等正觉。大慈大悲。愿为我等宣说。今者佛自庄严种种善事。众欲乐闻。尔时世尊告尊者阿难言。如来今日现斯祥瑞谓欲宣说巨力长者并五百长者悟无生法忍。发阿耨多罗三藐三菩提心。次第<a href=\"/remen/chengfo.html\" class=\"keylink\" target=\"_blank\">成佛</a>因缘之事。汝当善听阿难。是诸长者。已于过去无量百千俱胝那庾多佛所。各各亲近供养恭敬礼拜尊重赞叹。得闻如是最上。真实法义。消除业障远离三涂。于百千劫常生人天受胜妙乐。乃至于今<a href=\"/remen/caifu.html\" class=\"keylink\" target=\"_blank\">财富</a>炽盛有大眷属。福慧尊严人所爱敬。由昔所植善根力故。今于我所。复得闻是甚深法义。阿难。是巨力长者并五百长者。于当来世。得值<a href=\"/remen/mile.html\" class=\"keylink\" target=\"_blank\">弥勒</a>如来应正等觉。于彼佛所。复闻清净大乘妙法善能精勤修习菩萨施等六波罗蜜行。能于十方。亲近礼拜恭敬供养尊重赞叹无量诸佛。亦得值遇贤劫诸佛彼佛世尊。亦为宣说微妙大乘法义。闻已<a href=\"/remen/shouchi.html\" class=\"keylink\" target=\"_blank\">受持</a>。复能展转为人演说。示教利喜无量众生阿难是巨力。长者过是已后经五千劫。常生诸佛国土种种修行。值遇诸佛。承事供养无空过者。末后当成阿耨多罗三藐三菩提。尽同一号。名曰吉祥藏如来应正等正觉明行圆满善逝世间解无上丈夫调御士天人师佛薄伽梵国界庄严安隐丰乐。正法像法寿命劫数。皆悉同等。说法度人不可称数。尔时尊者阿难及人天大众。闻佛世尊善说如是微妙法义咸悉赞叹。复白佛言。世尊。此经当以何名。我等云何受持。佛告阿难。此经名曰巨力长者所问大乘经。当受持之。佛说是经已。尊者阿难。与菩萨比丘并巨力长者等。及一切世间天人阿修罗乾闼婆等。闻佛所说皆大欢喜。信受奉行。</p></div>"
}]