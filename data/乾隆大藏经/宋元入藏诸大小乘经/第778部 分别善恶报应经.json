[{
    "title": "第778部 分别善恶报应经",
    "author": "天息灾 译",
    "html": "<div class=\"B1_text\"><p>第一卷第二卷</p><p>分别<a href=\"/remen/shane.html\" class=\"keylink\" target=\"_blank\">善恶</a><a href=\"/remen/baoying.html\" class=\"keylink\" target=\"_blank\">报应</a>经 卷上</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在舍卫国祇树给孤独园。尔时世尊食时着衣持钵。入舍卫城次第乞食。至兜儞野子输迦长者舍。在门外立。是时输迦长者家有一犬名曰商佉。常在门首。于是长者常用铜器盛以美饭。与商佉食。犬见世尊嗔恚而吠。尔时世尊谓商佉言。汝由未悟见我乃吠。作是语时。商佉转恶心生嗔恨。即离本处往旃檀座下。是时输迦长者出舍。门外见犬在于旃檀座下。长者问言。谁嗔于汝。商佉默然。是时输迦长者又复问言。贤子。谁人嗔汝商佉。对曰。<a href=\"/remen/shamen.html\" class=\"keylink\" target=\"_blank\">沙门</a>瞿昙而来在此于门下立。我见乃吠。彼沙门瞿昙作如是言。汝由未悟今乃更吠。我闻此语心生嗔怒。起离本处来栴檀座下。是时输迦闻是语已。发大嗔怒出舍卫城。往彼祇树给孤独园。尔时世尊与无量百千诸<a href=\"/remen/biqiu.html\" class=\"keylink\" target=\"_blank\">比丘</a>众。前后围绕在座<a href=\"/remen/shuofa.html\" class=\"keylink\" target=\"_blank\">说法</a>。于是世尊遥见输迦长者远路而来。告诸比丘。汝等。见此输迦长者远来已不。诸比丘言。唯然已见。世尊告言。此长者子。向于佛所而发嗔心。命终之后如箭<a href=\"/remen/shana.html\" class=\"keylink\" target=\"_blank\">刹那</a>堕大<a href=\"/remen/diyu.html\" class=\"keylink\" target=\"_blank\">地狱</a>。何以故。虚妄计执分别彼我。起嗔<a href=\"/remen/fannao.html\" class=\"keylink\" target=\"_blank\">烦恼</a>毁谤于佛。堕诸恶趣受苦无量。又复于我心生轻谤。一切<a href=\"/remen/zhongsheng.html\" class=\"keylink\" target=\"_blank\">众生</a>亦复如是。</p><p>尔时世尊告诸比丘。而说颂曰。</p><p>于佛起恶心毁谤生轻慢</p><p>入大地狱中受苦无穷尽</p><p>有诸数取趣于师及比丘</p><p>暂时起恶心命终堕地狱</p><p>若于如来处起大嗔恨心</p><p>皆堕恶道中<a href=\"/remen/lunhui.html\" class=\"keylink\" target=\"_blank\">轮回</a>恒受苦</p><p>是时兜儞野子来诣佛所顶<a href=\"/remen/lifo.html\" class=\"keylink\" target=\"_blank\">礼佛</a>足。于世尊前种种语言。柔和善顺称叹如来。说是语已在一面立而白佛言。世尊。以何<a href=\"/remen/yinyuan1.html\" class=\"keylink\" target=\"_blank\">因缘</a>到于我舍。佛告输迦长者言。食时已至。吾乃着衣持钵入舍卫城。次第乞食遂至汝舍在门下立。是时商佉处于门首。铜器之内饮食之次。商佉见吾在门下立。才见乃吠。我言。商佉。汝由未悟何故见吠。犬闻是语遂生嗔怒往诣别处。是时长者白世尊言。此犬商佉。过去宿因不知云何。愿佛演说。佛言。且止。勿问此事。汝若闻此倍生懊恼。不可忍矣。输迦长者如是三请白佛言。世尊。唯愿为我演说斯事我等乐闻。</p><p>尔时世尊告长者言。汝今谛听善思念之。吾今为汝分别演说。此犬汝父兜儞野身。于过去生妄计此身<a href=\"/remen/wuwo.html\" class=\"keylink\" target=\"_blank\">无我</a>计我。悭贪族妒不行惠施。贪惜财物不信<a href=\"/remen/sanbao.html\" class=\"keylink\" target=\"_blank\">三宝</a>堕畜生中。今犬商佉是长者父。输迦长者复白世尊。我父兜儞野。在生之日常行<a href=\"/remen/bushi.html\" class=\"keylink\" target=\"_blank\">布施</a>。祭祀火天及诸鬼神。彼身决定得生梵天受大富乐。何故复堕畜类之中。此事难信。佛告长者言。汝父兜儞野。由是分别妄生计执。不行惠舍不信三宝。以此因缘堕此类中。复告长者。吾今所说恐汝难信。当自还家问于商佉。是时长者辞佛归家。到已告言。商佉。汝实我父是兜儞野。此犬却坐栴檀之座。长者复言。商佉。实是我父兜儞野。不可就铜盘食此肉饭。商佉即食。食已又复告言。若实我父是兜儞野。当何所表为显奇异。于时商佉闻是语已。从座而起诣本住处。于栴檀座下以鼻嗅地。以足攫出四大铁瓮。满中盛金瓶盘杂器。是时输迦长者见此希奇金银珍宝。踊跃<a href=\"/remen/huanxi.html\" class=\"keylink\" target=\"_blank\">欢喜</a>爱护覆藏。于是长者。出舍卫城往诣佛所一心归依。</p><p>尔时世尊与无量百千比丘众等在座说法。于是世尊告诸比丘。汝见兜儞野子鹦鹉长者远来已不。诸比丘言。唯然已见。佛告比丘。今此长者身谢命终。如舍重担<a href=\"/remen/wangsheng.html\" class=\"keylink\" target=\"_blank\">往生</a>天上。因于我所欢喜踊跃。发诚谛心获报如是。尔时世尊告诸比丘。而说颂曰。</p><p>此一数取趣<a href=\"/remen/faxin.html\" class=\"keylink\" target=\"_blank\">发心</a>见我喜</p><p>命终往生天如舍于重担</p><p>若于说法师如来及比丘</p><p>暂时心欢喜获果亦如是</p><p>尔时世尊说此偈已。于是输迦长者往诣佛所。头面礼足欢喜无量。种种称赞叹未曾有。说是语已在一面立。于是世尊告输迦言。此商佉犬。实是汝父。长者白言。唯然世尊。如佛所说真实不虚。所有疑惑皆悉除断。尔时输伽长者白世尊言。一切有情夭寿长命有病无病。端严丑陋贵贱种族。聪明愚钝柔和粗矿其事非一。<a href=\"/remen/yinguo.html\" class=\"keylink\" target=\"_blank\">因果</a>善恶报应云何。佛告输迦长者子言。善哉善哉。汝应谛听善思念之。今为汝说。一切有情作业修因善恶不等。所获报应贵贱上下。种族高低差别亦殊。我今略说如斯之事。若广分别其义甚深。是时长者重白佛言。愿佛演说。</p><p>尔时佛告长者言。汝应善听。一切有情造种种业起种种惑。众生业有黑白。<a href=\"/remen/guobao.html\" class=\"keylink\" target=\"_blank\">果报</a>乃分善恶。黑业三涂受报。白业定感人天。又业有分限命乃短长。复次补特伽罗有业。多病少病端严丑陋。或复有业补特伽罗。富贵贫穷聪明<a href=\"/remen/zhihui.html\" class=\"keylink\" target=\"_blank\">智慧</a>根钝愚闇。或复有业补特伽罗。生三恶趣。或复有业生欲界人天乃至有顶。或复有业补特伽罗远游及近。或复有业补特伽罗所求不遂。或复有业不求自至。或复有业补特伽罗。成就难易有成不成。或复有业补特伽罗。地狱<a href=\"/remen/shouming.html\" class=\"keylink\" target=\"_blank\">寿命</a><a href=\"/remen/yuanman.html\" class=\"keylink\" target=\"_blank\">圆满</a>中夭轻重不等。或复有业补特伽罗。富贵贫穷先后不定。或复有业补特伽罗。富贵贫穷。布施爱乐悭吝不定。或复有业补特伽罗。寿命长短于中不定。或复有业补特伽罗。身心快乐苦恼不定。或复有业补特伽罗。形貌端严光润爱乐。或复丑陋粗涩嫌厌。或复有业补特伽罗。诸根具足不具足等。</p><p>尔时佛告长者子言。有十善业应当修习。若十恶业汝应除断。于是长者白佛言。世尊。有情短命何业所获。佛告长者子言。<a href=\"/remen/shasheng.html\" class=\"keylink\" target=\"_blank\">杀生</a>所获。复次杀业然有十种。一自手杀。二劝他杀三庆快杀。四<a href=\"/remen/suixi.html\" class=\"keylink\" target=\"_blank\">随喜</a>杀。五怀胎杀。六劝<a href=\"/remen/duotai.html\" class=\"keylink\" target=\"_blank\">堕胎</a>杀。七酬冤杀。八断男根杀。九方便杀。十役他杀。如是十种获短命报。复云何业获报长命。有十种业。何等为十。一离自手杀。二离劝他杀。三离庆快杀。四离随喜杀。五救刑狱杀。六<a href=\"/remen/fangsheng.html\" class=\"keylink\" target=\"_blank\">放生</a>命。七施他<a href=\"/remen/wuwei.html\" class=\"keylink\" target=\"_blank\">无畏</a>。八慈恤病人。九惠施饮食。十幡灯<a href=\"/remen/gongyang.html\" class=\"keylink\" target=\"_blank\">供养</a>。如是十种获长命报。复云何业获报多病。有十种业。何等为十。一自坏有情。二劝他令坏。三随喜坏。四赞叹坏。五不孝父母。六多结宿冤。七毒心行药。八悭吝饮食。九轻慢圣贤。十毁谤师法。如是十种获报多病。复云何业获报少病。有十种业。何等为十。一不损有情。二劝他不损。三不随喜损。四不赞叹损。五离庆快损。六<a href=\"/remen/xiaoyang.html\" class=\"keylink\" target=\"_blank\">孝养</a>父母。七尊重师长。八不结宿冤。九施僧安乐。十施药饮食。如是十种获少病报。复云何业获报丑陋。有十种业。何等为十。一恒起嗔忿。二恣纵慢心。三不孝父母。四恒恣贪痴。五毁谤圣贤。六侵夺陵逼。七盗<a href=\"/remen/foguang.html\" class=\"keylink\" target=\"_blank\">佛光</a>明。八戏弄他丑。九坏佛光明。十行非梵行。如是十种获报丑陋。复云何业获报端严。有十种业。云何十业。一修慈忍。二惠施佛塔。三涂扫塔寺。四修严精舍。五<a href=\"/remen/zhuangyan.html\" class=\"keylink\" target=\"_blank\">庄严</a>佛像。六孝养父母。七信重圣贤。八<a href=\"/remen/qianbei.html\" class=\"keylink\" target=\"_blank\">谦卑</a>离慢。九梵行无缺。十远离损害。如是十种获报端严。复云何业获种族卑贱。有十种业。云何十种。一贪爱名利不修施行。二嫉妒他荣。三轻毁父母。四不遵师法。五讥谤贤善。六亲近恶友。七劝他作恶。八破坏他善。九货易经像。十不信三宝。如是十种获报卑贱。复云何业得豪族富贵。有十种业。何等为十。一离嫉妒庆他名利。二尊重父母。三信崇师法。四发<a href=\"/remen/putixin.html\" class=\"keylink\" target=\"_blank\">菩提心</a>。五施佛伞盖。六修严塔寺。七<a href=\"/remen/chanhui.html\" class=\"keylink\" target=\"_blank\">忏悔</a>恶业。八广修施行。九劝修十善。十信崇三宝。如是十种获报豪贵。复云何业获人间恶报。有十种业。云何十种。一恣纵我慢。三轻慢父母。三轻慢沙门。四轻慢<a href=\"/remen/poluomen.html\" class=\"keylink\" target=\"_blank\">婆罗门</a>。五轻毁贤善。六轻慢亲族。七不信因果。八轻厌自身。九憎嫌他人。十不信三宝。如是十种获人间恶报。复云何业获人中胜报。有十种业。云何十种。一谦卑离慢。二尊重父母。三尊重沙门。四信崇婆罗门。五爱护亲族。六尊重贤圣。七<a href=\"/remen/xiuxing.html\" class=\"keylink\" target=\"_blank\">修行</a>十善。八不轻慢补特伽罗。九尊重师法。十谛信三宝。如是十种获人中胜报。复云何业获报孤贫。有十种业。云何十种。一恒行劫盗。二劝他劫盗。三赞叹劫盗。四随喜劫盗。五毁谤父母。六谤讟圣贤。七障碍他施。八嫉他名利。九悭吝财物。十轻毁三宝愿常饥馑。如是十种获报孤贫。复云何业获大福德。有十种业。云何十种。一离劫盗。二离劝他非。三离随喜盗。四孝养父母。五信崇圣贤。六庆他名利。七广行惠施。八不嫉名利。九不悭财宝爱恤孤贫。十供养三宝。如是十种获福广大。复云何业获报愚钝。有十种业。云何十业。一谓此补特伽罗。不信沙门亦不亲近。二不信婆罗门。三不信师法亦非亲近。四隐法不传。五伺师法短。六远离<a href=\"/remen/zhengfa.html\" class=\"keylink\" target=\"_blank\">正法</a>。七断灭善法。八谤毁贤智。九习学非法。十毁谤<a href=\"/remen/zhengjian.html\" class=\"keylink\" target=\"_blank\">正见</a>称扬邪见。如是十法获报愚钝。复云何业获大智慧。有十种法。云何十法。一谓此补特伽罗。亲近沙门深信求法。二信婆罗门。三亲近师法。求解深义。四尊重三宝。五远离愚痴。六不谤师法。七求于深智。八传法利生令不断灭。九远离非法。十称扬正见离诸邪见。如是十法获大智慧。复云何业获地狱报。有十种法。云何十种。一不善身业。二不善口业。三不善意业。四恒起身见。五恒起边见。六邪见不息。七作恶不纤。八淫欲邪行。九毁谤圣贤。十坏灭正法。如是十业获地狱报。复云何业获畜生报。有十种业。云何为十。一中品恶身业。二中品恶语业。三中品恶意业。四起种种贪。五起种种嗔。六起种种痴。七布施非法。八禁咒厌术九毁菩萨梵行。十起常边见人死为人。如是十业获报畜生。复云何业获报饿鬼。有十种业。云何十业。一耎恶身业。二耎恶口业。三耎恶意业。四贪吝财物不行惠施。五起大邪见谤佛因果。六我慢自恃轻毁贤良。七障碍他施。八不恤饥渴。九悭惜饮食不施佛僧。十他获名利方便离隔。如是十业获报饿鬼。复云何业获报人间。有十种业。何等十业。一离杀生。二离不与取。三离非梵行。四离虚诳语。五离杂秽语。六无离间语。七离粗恶语。八离饮酒食肉。九离痴闇。十离邪见谛信三宝。修如是等十种耎业。获报人间。复次修习何业得生欲天。修十善业得生彼天。复修何业得生<a href=\"/remen/sejie.html\" class=\"keylink\" target=\"_blank\">色界</a>。修十定善得生彼天。复修何业得生于彼四<a href=\"/remen/wusejie.html\" class=\"keylink\" target=\"_blank\">无色界</a>。修习三摩钵底为因。得生彼天。何等为四。远离一切色。作无边空想。复修彼定伏除彼障。命终之后生彼空无边处。远离粗识细识现前。作无边想伏除彼障。复修彼定后生彼天。远离无所有处障染。复修彼定后生彼天。远离彼障复修彼定。命终之后得生非想非非想处。复次修习何业不生无间。修诸善业<a href=\"/remen/huixiang.html\" class=\"keylink\" target=\"_blank\">回向</a>所求。决定得生诸善趣中不入无间。复次修习何业感得何果。若修善业感可爱果。若造恶业感非爱果。若远离此善不善业。爱非爱果终不可得。譬如慈女商主远行久不归家子无由得。复云何业而不得果。所修恶业回心发露。省悟前非思惟嫌厌。心念口言作意专注重重忏悔。此业虽作而不受果。善业亦然。复云何业得身心圆满。修习忍辱得身相圆满。修习闻思得心圆满。此业修习必定得果。复云何业。修作已后而非散失。若有善业已作不悔亦不嫌厌。而非扰恼又非拨无。不说是非而不远离。亦非躁挠作如是行。此业修习终非散失定受于果。复云何业而不得果。修无记业不得其果。复云何业补特伽罗。地狱寿命而无中夭。此一补特伽罗作彼业已。而不悔恨亦不嫌厌。又不拨<a href=\"/remen/wuxin.html\" class=\"keylink\" target=\"_blank\">无心</a>不扰恼。不说是非又不躁挠。行如此行天受当知。作彼彼业补特伽罗处地狱生。圆满寿命而非中夭。复云何业。有补特伽罗处地狱中寿量不满。此一补特伽罗。作彼业已而乃嫌悔。烦恼自毁省悟前非。远离彼业而不躁挠。行如是行此补特伽罗作彼业已地狱中生不满寿命。复云何业。有补特伽罗地狱中生即便命终。此一补特伽罗作彼业已。悔嫌躁扰说言拨无。解除远离烦恼锋利。不可爱乐我更不作。如阿闇世王。作杀父罪已悔过发露我作恶业应当自受。对佛忏悔解说前非。佛愍彼王令观罪性。从缘幻有了不可得故。此补特伽罗处地狱中。即便命终。复云何业有补特伽罗。先受快乐后受苦恼。此一补特伽罗。初行布施爱乐欢喜。施已心悔故。此补特伽罗。生在人中处上种族。金银珍宝象马车乘。悉皆具足。父母妻子吏民知识圆满无缺。乃至库藏亦复如是。故得果时先受快乐后乃苦恼。复云何业。有补特伽罗。先受贫苦后乃快乐。此一补特伽罗。由昔因时用下品心微分布施。舍已不悔后乃欢喜故。此补特伽罗。生在人中种族卑下。饮食珍宝悉皆乏少亦不<a href=\"/remen/zizai.html\" class=\"keylink\" target=\"_blank\">自在</a>。后渐增长财物广大。乃至种种资具无有乏少。故此补特伽罗。后得果时先乃贫苦后受快乐。复云何业有补特伽罗。先受快乐后亦快乐。此一补特伽罗。未施欢喜正施施已欢喜。三时无悔。此一补特伽罗。生在人中于富贵家上种族中。父母妻子吏民亲友圆满具足。库藏珍宝象马牛羊。乃至园林田宅无不具足自在受用。故此补特伽罗。先受快乐后亦快乐。复云何业有补特伽罗。先无快乐后无快乐常受苦恼。此一补特伽罗。先无施心亦无良友劝令布施。又无<a href=\"/remen/xinxing1.html\" class=\"keylink\" target=\"_blank\">信心</a>贪惜珍宝。从始至终绝施纤毫。故此补特伽罗。若生人中处下种族贫穷困苦。财宝饮食田宅资具。乃至眷属悉皆乏少。先无快乐后无快乐。故此补特伽罗。先受苦恼。后亦苦恼。复云何业。有补特伽罗得大富贵。贪惜财物无纤毫施。此一补特伽罗于过去世向三宝处曾行布施。不曾发愿于当来世更修施行。故此补特伽罗命终已后。若生人间得大富贵。居上种族珍宝广大。象马奴婢牛羊田宅。亦皆广大受用自在。于其财物悭惜爱护不行惠施。故此补特伽罗。富贵多财爱护悭贪亦无信心。复云何业有补特伽罗。一生贫苦爱乐布施。此一补特伽罗。于过去世三宝胜处。曾修布施又复发愿。而于未来施心不断。命终之后生在人天受福往来。彼后福尽又生人间贫穷爱施。故此补特伽罗贫穷爱施信心不断。复云何业有补特伽罗。一生贫苦又复悭贪。不行少施。此一补特伽罗。于过去世不遇善友。又复愚闇不信因果。于其施度微分不修。故此补特伽罗。命终之后生在人间种族贫穷。财物饮食田业资具一切乏少。故此补特伽罗。贫穷困苦不乐布施。复云何业。得身心快乐譬如轮王又乐作福。此一补特伽罗。于过去世修不杀戒施他无畏。又复发愿施心不昧。故此有情命终之后。生在人间得身心快乐常爱惠施。复云何业有补特伽罗身心快乐。如极老人家务久弃不乐作福。此一补特伽罗。于过去世施他无畏。不损有情不发胜愿。故此补特迦罗。命终已后生在人间。而得身心悉皆快乐。不受修福。</p><p>分别善恶报应经 卷下</p><p>复云何业有补特伽罗。若身及心俱不快乐又不修福。此一有情。于过去世损恼众生令他怖畏。又无信心不发善愿。故此补特伽罗。命终之后生在人中身心不安。又多愚闇而不修施。云何补特伽罗人间命短三涂命长。此一补特伽罗。过去修因顺生善少顺后恶多。故此补特伽罗人中命促。后生地狱鬼畜及阿素啰寿命乃长。云何补特伽罗三涂命短人中命长。此一补特伽罗。过去修因顺生恶少顺后善多故。此补特伽罗。三涂寿短后生人中寿命乃长。云何补特伽罗。生在人中及二涂内寿命皆短。此一补特伽罗。过去修因顺生顺后善恶俱少。故此补特伽罗。人及三涂寿命皆短。云何补特伽罗命尽烦恼尽。云何补特伽罗。烦恼乃尽寿命不尽。谓预流一来不还决定性者。及不决定阿罗汉人。复云何业有补特伽罗恶趣而生。形色身量端严殊妙。见者欢喜人皆爱乐。此一补特伽罗。于过去世修习忍行。破佛净戒堕在恶趣受异类身。形色端严柔润具足见者欢喜。复云何业有补特伽罗生恶趣中。身体粗涩形色丑陋人见不悦。谓此补特伽罗。于过去世性多嗔怒不修忍度。破佛净戒又不发露。命终已后处异类中。形色丑陋身体粗涩。诸根缺减臭气充满。痴增闇昧见者不喜。复次十不善业获果云何。杀命为因。寿量色力而非满足。偷盗所得霜雹虫蝗饥馑水旱。邪欲所获外多尘垢妻不贞良。虚妄所获臭气恶名人皆嫌厌。离间所获眷属不和疾病萦缠。粗恶所获触对硬涩果实非美。杂秽所获林木丛刺园苑荒残。贪爱所获。库藏寡鲜。嗔恚所获果味辛辣容貌丑恶。愚痴所获外色不洁果实虚耗。十不善业因之所得。</p><p>修十善业获果云何。远离杀害。寿量所依皆悉满足。离于偷盗。饥馑风雹虫蝗等灾悉皆远离。因无邪欲美声流播远离尘垢。因无<a href=\"/remen/wangyu.html\" class=\"keylink\" target=\"_blank\">妄语</a>口常香洁。因无离间眷属和愿。远离高下霹雳霜雹。因无粗恶果味甘美。远离硬涩因无杂秽林木园苑。远离丛刺皆悉滋润。因无贪爱仓库果实充满具足。因无嗔恚身相圆满诸根无缺因无邪见信心不断。最上果实香美具足。修十善业感果如是。</p><p>复次十恶。获果有十。何等为十。杀生十者。一冤家转多。二见者不喜。三有情惊怖。四恒受苦恼。五常思杀业。六梦见忧苦。七<a href=\"/remen/linzhong.html\" class=\"keylink\" target=\"_blank\">临终</a>悔恨。八寿命短促。九<a href=\"/remen/xinshi.html%09\" class=\"keylink\" target=\"_blank\">心识</a>愚昧。十死堕地狱。复次偷盗报有十种。何等为十。一结宿冤。二恒疑虑。三恶友随逐。四善友远离。五破佛净戒六王法谪罚。七恣纵愓逸。八恒时忧恼。九不自在。十死入地狱。复次邪欲报有十种。何等为十。一欲心炽盛。二妻不贞良。三不善增长。四善法消灭。五男女纵逸。六资财密散。七心多疑虑。八远离善友。九亲族不信。十命终三涂。复次妄语报有十种。何等为十。一口气恒臭。二正直远离。三谄曲日增。四非人相近。五忠言不信。六智慧鲜少。七称扬不实。八诚语不发。九爱论是非。十身谢恶趣。复次饮酒三十六过。其过云何。一资财散失。二现多疾病。三因兴斗诤。四增长杀害。五增长嗔恚。六多不遂意。七智慧渐寡。八福德不增。九福德转减。十显露秘密。十一事业不成。十二多增忧苦。十三诸根闇昧。十四毁辱父母。十五不敬沙门。十六不信婆罗门。十七不尊敬佛。十八不敬僧法。十九亲近恶友。二十舍离善友。二十一弃舍饮食。二十二形不隐密。二十三淫欲炽盛。二十<a href=\"/remen/sizhong.html\" class=\"keylink\" target=\"_blank\">四众</a>人不悦。二十五多增语笑。二十六父母不喜。二十七眷属嫌弃。二十八<a href=\"/remen/shouchi.html\" class=\"keylink\" target=\"_blank\">受持</a>非法。二十九远离正法。三十不敬贤善。三十一违犯过非。三十二远离圆寂。三十三颠狂转增。三十四身心散乱。三十五作恶放逸。三十六身谢命终堕大地狱受苦无穷。</p><p>尔时佛告输迦长者。若复有人于如来塔合掌恭敬。有十<a href=\"/remen/gongde.html\" class=\"keylink\" target=\"_blank\">功德</a>。何等为十。一贵族广大。二妙色广大。三形相广大。四四事广大。五珍财广大。六美名广大。七信根广大。八忆念广大。九智慧广大。十艺业广大。如是长者。若复有人合掌恭敬如来之塔。获斯功德。若复有人于如来塔合掌<a href=\"/remen/libai.html\" class=\"keylink\" target=\"_blank\">礼拜</a>。获十功德。何等为十。一言辞柔软。二智慧超群。三人天欢喜。四福德广大。五贤善同居。六尊贵自在。七恒值诸佛。八亲近菩萨。九命终生天。十速证圆寂。如是功德。礼<a href=\"/remen/baifo.html\" class=\"keylink\" target=\"_blank\">拜佛</a>塔获如斯报。若复有人拂拭佛塔。获十功德。何等为十。一色相圆满。二身体佣直。三音声微妙。四远离三毒。五路无丛刺。六种族最上。七崇贵自在。八命终生天。九体离垢染。十速证圆寂。如是功德。拂拭佛塔获如斯报。若复有人于如来塔布施伞盖。获十种功德。何等为十。一离热恼。二心不散乱。三作<a href=\"/remen/shijian.html\" class=\"keylink\" target=\"_blank\">世间</a>主。四艺业广大。五福德无量。六得转轮王。七身相圆满。八远离三涂。九命终生天。十速证圆寂。如是功德。伞盖施佛获如斯报。若复有人于如来塔以钟铃布施。获十种功德。何等为十。一端严无比。二妙音适悦。三声同迦陵。四言辞柔软。五见皆欢喜。六得阿难多闻。七尊贵自在。八美名流布。九往来天宫。十究竟圆寂。如是功德。布施钟铃所获胜报。若复有人于如来塔布施幢幡。有十功德。何等为十。一形容佣直长寿圆满。二世间殷重。三信根坚固。四孝养父母。五亲友眷属皆悉广大。六美名称赞。七色相端严。八见者欢喜。九富贵上族自在生天。十速证圆寂。如是功德。施佛幢幡获如斯报。若复有人于如来塔以衣布施。获十二种殊妙功德。何等十二。一身体佣直。二见者欢喜。三福相光润。四色相微妙。五色形无比。六身无尘垢。七衣服鲜洁。八卧具细软。九得大自在。十命终生天。十一见皆爱敬。十二速证圆寂。如是功德。施佛衣服获如斯报。若复有人于如来塔施花供养。功德有十。何等为十。一色相如花。二世间无比。三鼻根不坏。四身离臭秽。五妙香清净。六往生十方<a href=\"/remen/jingtu.html\" class=\"keylink\" target=\"_blank\">净土</a>见佛。七戒香芬馥。八世间殷重得大法乐。九生天自在。十速证圆寂。如是功德。以花供养佛<a href=\"/sheli/shelita/\" class=\"keylink\" target=\"_blank\">舍利塔</a>获如斯果。若复有人以鬘布施如来之塔。获十种功德。云何十种。一色妙如鬘。二身离臭秽。三形体清净。四生十方佛十。<a href=\"/remen/wujie.html\" class=\"keylink\" target=\"_blank\">五戒</a>香芬馥。六恒闻妙香。七眷属圆满。八诸根适悦。九生天自在。十速证<a href=\"/remen/niepan.html\" class=\"keylink\" target=\"_blank\">涅槃</a>。如是功德。于如来塔施鬘供养获如斯报。若复有人施灯供养<a href=\"/sheli/fo/\" class=\"keylink\" target=\"_blank\">佛舍利</a>塔。获十功德。云何十种。一肉眼清净。二获净天眼。三离于三毒。四得诸善法。五聪明智慧。六远离愚痴。七不堕黑闇三涂。八尊贵自在。九往生诸天。十速证圆寂。如是功德。施灯供养佛<a href=\"/remen/sheli.html\" class=\"keylink\" target=\"_blank\">舍利</a>塔获斯胜报。若复有人施涂香供养如来之塔。获十功德。云何十种。一鼻根清净。二身离臭秽。三身妙香洁。四形相端严。五世间恭敬。六乐法多闻。七尊贵自在。八声誉遐布。九命终生天。十速证圆寂。如是十种功德。布施涂香供养如来舍利之塔。获斯胜报。若复有人以妙音乐供养佛塔。获于十种胜妙功德。何等为十。一身相端严。二见者欢喜。三音声微妙。四言辞和顺。五肢体适悦。六离嗔恚。七庆喜多闻。八崇贵自在。九命终生天。十速证圆寂。如是功德。以妙音乐供养佛塔获如斯报。若复有人于如来塔欢喜赞叹。获十八种胜妙功德。云何十八。一种族尊高。二形相端严。三圆满佣直。四见闻欢喜。五资财无量。六眷属广大。七远离散坏。八尊贵自在。九恒生佛土。十声誉遐布。十一美德赞颂。十二四事丰足。十三<a href=\"/remen/tianren.html\" class=\"keylink\" target=\"_blank\">天人</a>供养。十四得转轮王。十五寿命延长。十六体坚金刚。十七命终生天。十八速证圆寂。如是功德欢喜赞叹佛舍利塔获斯胜报。若复有人施佛床座获十种功德。何等为十。一德业尊重。二世间称赞。三肢节多力。四名称远闻。五德美歌颂。六安和适悦。七获转轮王座仆从众多。八见者欢喜。九生天自在福相具足。十速证圆寂。如是功德。施佛床座获斯胜报。若复有人布施鞋履供养僧佛。功德有十。云何十种。一威仪师范。二象马无阙。三行道勇健。四身无疲乏。五足步无损。六离荆棘沙砾。七获神足通。八仆从众多。九生天自在。十速证圆寂。如是功德。鞋履布施佛比丘等获如斯报。若复有人以钵器什物施佛及僧。功德有十。云何十种。一形色光润。二器物具足随意受用。三离诸饥渴。四珍宝丰足。五远离恶趣。六人天欢喜。七福相圆满。八尊贵自在。九恒生诸天。十速证圆寂。如是功德布施器物获如斯报。若复有人斋食供养佛及众僧。功德有十。云何为十。一寿命延长。二形色圆满。三肢节多力。四记忆不忘。五智慧辩才。六众睹欢喜。七丰足珍宝。八人天自在。九命终生天。十速证圆寂。如是十种胜妙功德。施佛及僧斋食供养获如斯果。若复有人以象马车乘施佛及僧功德有十。云何为十。一足相柔软。二威仪无缺。三身离疲乏。四安乐无病。五冤家远离。六神足自在。七仆从众多。八人天福相见皆欢喜。九命终生天。十速证圆寂。如是功德。以车乘象马施佛及僧获如斯报。若复有人修严房室屋宇殿堂施佛及僧。功德众多行相云何。恒离惊怖身心安乐。所得卧具细软最妙。衣服严身香洁清净。人间天上五欲自在。刹帝利婆罗门大姓种族。及长者<a href=\"/wenda/jushi/\" class=\"keylink\" target=\"_blank\">居士</a>宰官商主。聚落城邑国王大臣。随愿满足皆悉成就。若于转轮圣王随其福力。一洲二洲乃至四洲。王化自在。若于六欲诸天四王忉利。乃至他化自在。愿皆成就。意生彼。若复有人由前福力。于色界诸天梵众梵辅乃至色究竟天。皆悉成就随愿生彼。若复有人于无色界空无边处。乃至非想非非想处。皆悉成就。若于预流一来不还阿罗汉果缘觉。乃至无上<a href=\"/remen/puti.html\" class=\"keylink\" target=\"_blank\">菩提</a>。随其所应皆得成就。如是功德差别无量。因修房室殿堂楼阁施佛及僧。获如斯报。若复有人以美饮汤药施佛及僧。获十种功德。云何十种。一诸根圆满。二清净鲜洁。三额广平正。四容貌熙怡。五形色光润。六福德圆满。七离饥渴。八远离三恶。九生天自在。十速证圆寂。如是功德。施佛及僧美饮汤药获如是报。若复有人归佛<a href=\"/remen/chujia.html\" class=\"keylink\" target=\"_blank\">出家</a>。功德有十。云何为十。一远离妻室。二染欲不贪。三爱乐寂静。四诸佛欢喜。五远离邪魔。六近佛听法。七远离三恶。八诸天爱敬。九命终生天。十速证圆寂。如是十种功德。归佛出家获如斯报。若有比丘在林野中寂静而居。有十种功德。云何为十。一远离阓闹。二清净香洁。三<a href=\"/remen/chanding.html\" class=\"keylink\" target=\"_blank\">禅定</a>成就。四诸佛爱念。五离中夭。六多闻总持。七成就舍摩他尾钵舍那。八烦恼不起。九命终生天。十速证圆寂。如是功德。林野中住比丘修行获如斯报。若有比丘持钵乞食。有十种功德。云何十种。一威仪无缺。二成熟有情。三远离慢心。四不贪名利。五<a href=\"/remen/futian.html\" class=\"keylink\" target=\"_blank\">福田</a>周普。六诸佛欢悦。七绍隆三宝。八梵行圆满舍下劣意。九命终生天。十究竟圆寂。如是功德。若常持钵乞食所获。若有比丘持钵乞食。远离十种黑闇。始获如是十种功德。云何十种。一了知出入聚落有益无益。二了知族姓行时有益无益。三了知说法有益无益。四了知亲近阿阇梨和尚有益无益。五了知慈心化利众生有益无益。六了知亲近远离有益无益。七了知习学<a href=\"/remen/jiedinghui.html\" class=\"keylink\" target=\"_blank\">戒定慧</a>三有益无益。八了知檀信施衣有益无益。九了知持钵里巷之中有益无益。十了知受用卧具汤药。乃至命终已来有益无益。如此了知。获如是等十种胜报。尔时佛告输迦长者子言。业因业生业因业灭。业有前后引满差别。报乃高低愚智悬隔。说此法时。于是输迦长者白佛言。世尊。此舍卫国坞播塞迦族性之中。及余一切刹帝利婆罗门等族姓之中。闻皆欢喜忆念受持。我等眷属皆悉爱乐长夜安乐。利益自他无有穷尽。佛言。善哉善哉。输迦长者。如汝所说。</p><p>尔时世尊说是语已。兜儞野子输迦长者。及诸苾刍无量百千人非人等。欢喜踊跃礼佛而退。</p></div>"
}]