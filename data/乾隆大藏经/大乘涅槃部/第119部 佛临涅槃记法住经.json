[{
    "title": "第119部 佛临涅槃记法住经",
    "author": "玄奘法师 译",
    "html": "<div class=\"B1_text\"><p>佛临<a href=\"/remen/niepan.html\" class=\"keylink\" target=\"_blank\">涅槃</a>记法住经</p><p>如是我闻:一时,薄伽梵在拘尸城力士生地娑罗双林,与无量无数声闻、菩萨摩诃萨俱,并诸天、人、阿素洛等,一切大众前后围绕。</p><p>时,薄伽梵临般涅槃愍<a href=\"/remen/zhongsheng.html\" class=\"keylink\" target=\"_blank\">众生</a>故,以慈软音告阿难曰:“吾今不久当般涅槃,一切有为无不悉舍,一切佛事皆已究竟。我已宣说离窟宅法、妙<a href=\"/remen/ganlu.html\" class=\"keylink\" target=\"_blank\">甘露</a>法、最<a href=\"/remen/zizai.html\" class=\"keylink\" target=\"_blank\">自在</a>法、极安乐法,是法深妙难解难知,不可寻思超寻思境,诸大圣者自内所证。我又三转无上法轮,其轮威猛具十二相,诸余<a href=\"/remen/shamen.html\" class=\"keylink\" target=\"_blank\">沙门</a>或<a href=\"/remen/poluomen.html\" class=\"keylink\" target=\"_blank\">婆罗门</a>、天、魔、梵等,皆无有能如实转者。我已为诸<a href=\"/remen/tianren.html\" class=\"keylink\" target=\"_blank\">天人</a>吹大法螺,击大法鼓,<a href=\"/remen/juewu.html\" class=\"keylink\" target=\"_blank\">觉悟</a>长夜无明睡眠。我已为诸天人建大法幢,燃大法炬,普照一切除灭暗冥。我已为诸有情作大法桥,为大法船,济渡一切暴流所溺。我已为诸有情注大法流,降大法雨,一切枯槁皆令润洽。我已开显<a href=\"/remen/jietuo.html\" class=\"keylink\" target=\"_blank\">解脱</a>正路,引诸<a href=\"/remen/shijian.html\" class=\"keylink\" target=\"_blank\">世间</a>迷失道者。若诸有情我应度者皆已度讫,诸未度者皆亦为作得度<a href=\"/remen/yinyuan1.html\" class=\"keylink\" target=\"_blank\">因缘</a>。我已降伏一切外道,我已摧灭一切邪论。我已倾覆诸魔宫殿,我已破坏一切魔军。正师子吼作大佛事,<a href=\"/remen/yuanman.html\" class=\"keylink\" target=\"_blank\">圆满</a>丈夫本所誓愿,护持<a href=\"/remen/fayan.html\" class=\"keylink\" target=\"_blank\">法眼</a>令无毁缺,化诸声闻授菩萨记,为未来世无上佛眼,开照世间常无断绝。阿难,汝等当于如是无上<a href=\"/remen/zhengfa.html\" class=\"keylink\" target=\"_blank\">正法</a>勤加护持,令不灭没。阿难,我今更无所作,唯大涅槃是所归趣。”</p><p>尔时,阿难闻佛语已悲慕感绝,良久而言:“未审如来为诸有情,三无数劫勤苦所得无上正法,于佛灭后住世几时,<a href=\"/remen/154932.html\" class=\"keylink\" target=\"_blank\">饶益</a>天、人、阿素洛等,当渐隐没?”</p><p>尔时,<a href=\"/remen/shizun.html\" class=\"keylink\" target=\"_blank\">世尊</a>重以慈音告阿难曰:“诸佛化迹法皆如是,勿复忧悲。无上正法于我灭后,住世千年饶益天、人、阿素洛等,从是已后渐当隐没。阿难当知:</p><p>“我涅槃后第一百年,吾圣教中,圣法坚固。我诸<a href=\"/remen/dizi.html\" class=\"keylink\" target=\"_blank\">弟子</a>聪慧多闻,<a href=\"/remen/wuwei.html\" class=\"keylink\" target=\"_blank\">无畏</a>辩才能伏邪论,具大神力,于诸有情多所饶益。由是义故,天龙<a href=\"/remen/huanxi.html\" class=\"keylink\" target=\"_blank\">欢喜</a>勤加守护,国王、大臣、长者、<a href=\"/wenda/jushi/\" class=\"keylink\" target=\"_blank\">居士</a>亦复如是,善识<a href=\"/remen/futian.html\" class=\"keylink\" target=\"_blank\">福田</a>,于<a href=\"/remen/fofa.html\" class=\"keylink\" target=\"_blank\">佛法</a>僧深生净信,<a href=\"/remen/gongyang.html\" class=\"keylink\" target=\"_blank\">供养</a>恭敬尊重赞叹。一百年末有大国王,名阿输迦,出现于世,具大威力,王赡部洲,建窣堵波高广严饰,其数满足八万四千,供养吾身所留<a href=\"/remen/sheli.html\" class=\"keylink\" target=\"_blank\">舍利</a>,令无量众见闻欢喜,皆树生天解脱之业。</p><p>“我涅槃后第二百年,吾圣教中,寂静坚固。我诸弟子聪慧多闻,如天人师具大威德多所饶益。以是义故,天龙欢喜常加守护,国王、大臣、长者、居士亦复如是,善识福田,于佛法僧深生净信,供养恭敬尊重赞叹。</p><p>“我涅槃后第三百年,吾圣教中,正行坚固。我诸弟子证慧解脱、俱分解脱,身证见至无量百千。由是多人得圣果故,天龙欢喜常加守护,国王、大臣、长者、居士亦复如是,善识福田,于佛法僧深生净信,供养恭敬尊重赞叹。</p><p>“我涅槃后第四百年,吾圣教中,远离坚固。我诸弟子乐住空闲,勤修寂定。以是义故,天龙欢喜常随守护,国王、大臣、长者、居士亦复如是,善识福田,于佛法僧深生净信,供养恭敬尊重赞叹。</p><p>“我涅槃后第五百年,吾圣教中,法义坚固。我诸弟子爱乐正法,精勤修学论议决择。由是义故,天龙欢喜常勤守护,国王、大臣、长者、居士亦复如是,善识福田,于佛法僧深生净信,供养恭敬尊重赞叹。</p><p>“我涅槃后第六百年,吾圣教中,法教坚固。我诸弟子多于教法精勤诵习,心无厌倦,能多饶益无量有情。以是义故,天龙欢喜勤加守护,国王、大臣、长者、居士亦复如是,善识福田,于佛法僧深生净信,供养恭敬尊重赞叹,然于义趣多有怀疑。</p><p>“我涅槃后第七百年,吾圣教中,利养坚固。天、龙、药叉、阿素洛等,于佛法僧供养恭敬尊重赞叹。我诸弟子多著利养、恭敬、名誉,于增上学戒、定、慧等不勤修习。</p><p>“我涅槃后第八百年,吾圣教中,乖争坚固。我诸弟子多相嫌嫉结构恶人,尘坌讪谤轻诃持戒,鄙贱多闻,不念<a href=\"/remen/liuhe.html\" class=\"keylink\" target=\"_blank\">六和</a>,专思乖争见不善巧,不敬师长,不正知住,欺诳谄曲言词粗犷如栴茶罗,依附国王、大臣、长者,方便损费<a href=\"/remen/sanbao.html\" class=\"keylink\" target=\"_blank\">三宝</a>财物,结恶朋党折挫善人。</p><p>“我涅槃后第九百年,吾圣教中,事业坚固。我诸弟子多营俗业耕种商估,通致使命以自存活,于诸如来所制学处慢缓毁犯。</p><p>“我涅槃后第十百年,吾圣教中,戏论坚固。我诸弟子多勤习学种种戏论,舍出世间诸佛正教,所谓契经、应颂、记别、讽诵、自说、缘起、譬喻、本事、本生、方广、希法及与论义;精勤习诵世间戏论,所谓王论、贼论、战论、食论、饮论、衣论、乘论、我论、淫论、男论、女论、诸国土论、诸河海论、诸外道论,由乐此等种种戏论,令诸沙门、婆罗门等轻毁退失我之圣教。于我正法毗奈耶中,当有如斯诸恶苾刍、苾刍尼等,不善修习身戒心慧,更相忿争谋毁诽谤,耽著妙好种种衣钵、房舍、敷具。由与诸恶徒党集会,虽经多年守护净戒,于须臾顷悉皆毁犯;虽经多年集诸善本,由多忧恚悉皆退失。以是因缘,天龙等众悲伤懊恼舍不守护,国王、大臣、长者、居士,于三宝所不生净信诽谤轻毁,由是因缘令正法灭。</p><p>“从是已后,诸苾刍等造恶转深,国王、大臣、长者、居士益不恭敬,三宝余势犹未全灭。故于彼时,复有苾刍、苾刍尼等,少欲知足,护持禁戒,<a href=\"/remen/xiuxing.html\" class=\"keylink\" target=\"_blank\">修行</a>静虑,爱乐多闻,<a href=\"/remen/shouchi.html\" class=\"keylink\" target=\"_blank\">受持</a>如来<a href=\"/remen/sanzang.html\" class=\"keylink\" target=\"_blank\">三藏</a>教法,广为<a href=\"/remen/sizhong.html\" class=\"keylink\" target=\"_blank\">四众</a>分别演说,利益安乐无量有情。复有国王、大臣、长者及居士等,爱惜正法,于三宝所供养恭敬尊重赞叹,护持建立无所顾恋。当知皆是不可思议诸菩萨等,以本愿力生于此时,护持如来无上正法,与诸有情作大饶益。”</p><p>尔时,阿难、声闻、菩萨、天、龙、药叉、人非人等一切大众,闻薄伽梵悬记当来法住时分诸苾刍等行业差别,皆增悲叹,信受奉行。</p></div>"
}]