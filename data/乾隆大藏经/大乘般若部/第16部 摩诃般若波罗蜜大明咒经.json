[{
    "title": "第16部 摩诃般若波罗蜜大明咒经",
    "author": "鸠摩罗什 译",
    "html": "<div class=\"B1_text\"><p>摩诃<a href=\"/remen/banruo.html\" class=\"keylink\" target=\"_blank\">般若</a>波罗蜜大明咒经</p><p><a href=\"/remen/gsyps.html\" class=\"keylink\" target=\"_blank\">观世音菩萨</a>,行深般若波罗蜜时,照见<a href=\"/remen/wuyin.html\" class=\"keylink\" target=\"_blank\">五阴</a>空,度一切苦厄。</p><p><a href=\"/remen/sheli.html\" class=\"keylink\" target=\"_blank\">舍利</a>弗,色空故,无恼坏相;受空故,无受相;想空故,无知相;行空故,无作相;识空故,无觉相。何以故?舍利弗,非色异空,非空异色,色即是空,空即是色,受想行识亦如是。</p><p>舍利弗,是诸法空相,不生不灭,不垢不净,不增不减。是空法,非过去,非未来,非现在。是故空中,无色,无受想行识,无眼耳鼻舌身意,无色声香味触法,无眼界乃至无<a href=\"/remen/yishi.html\" class=\"keylink\" target=\"_blank\">意识</a>界,无无明亦无无明尽,乃至无老死,无老死尽,无苦集灭道,无智亦无得,以无所得故。</p><p>菩萨依般若波罗蜜故,心无挂碍;无挂碍故,无有恐怖,离一切颠倒梦想苦恼,究竟<a href=\"/remen/niepan.html\" class=\"keylink\" target=\"_blank\">涅槃</a>。</p><p>三世诸佛依般若波罗蜜故,得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。</p><p>故知般若波罗蜜是大明咒、无上明咒、无等等明咒,能除一切苦,真实不虚。</p><p>故说般若波罗蜜咒,即说咒曰:</p><p>竭帝竭帝波罗竭帝波罗僧竭帝菩提僧莎呵</p></div>"
}]