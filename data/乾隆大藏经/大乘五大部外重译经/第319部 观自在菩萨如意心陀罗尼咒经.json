[{
    "title": "第319部 观自在菩萨如意心陀罗尼咒经",
    "author": "义净法师 译",
    "html": "<div class=\"B1_text\"><p>观<a href=\"/remen/zizai.html\" class=\"keylink\" target=\"_blank\">自在</a>菩萨如意心陀罗尼咒经</p><p>如是我闻。一时薄伽梵。在伽栗斯山。与大菩萨无量众俱。尔时观自在菩萨摩诃萨。来诣佛所<a href=\"/remen/dl.html\" class=\"keylink\" target=\"_blank\">顶礼</a>双足。右绕三匝以膝着地。合掌恭敬白佛言。<a href=\"/remen/shizun.html\" class=\"keylink\" target=\"_blank\">世尊</a>我今有大陀罗尼明咒大坛场法。名青莲华顶栴檀摩尼心金刚秘密常加护持。所谓无障碍观自在莲华如意宝轮王陀罗尼心咒第一希有。能于一切所求之事。随心<a href=\"/remen/154932.html\" class=\"keylink\" target=\"_blank\">饶益</a>皆得成就。世尊大慈听我说者。我当承佛威力施与一切<a href=\"/remen/zhongsheng.html\" class=\"keylink\" target=\"_blank\">众生</a>。世尊此陀罗尼有大神力大方便门。我今亲对佛前次第宣说。惟愿世尊垂哀加护。于我及一切持明咒者。雨妙珍宝犹如意树如意宝珠。于诸众生令其所有悕求应时果遂。尔时世尊赞观自在菩萨言。如是如是汝能悲愍诸有情类。我加护汝即对我前。令汝愿求一切满足。汝欲宣说无障碍观自在莲华如意宝轮王陀罗尼者。最极甚深隐密心咒随汝意说。时观自在菩萨。既蒙佛许悲愿盈怀。即于佛前以大悲心而说咒曰。</p><p>南谟佛驮耶南谟达摩耶南谟僧伽耶南谟观自在菩萨摩诃萨具大悲心者怛侄他唵斫羯罗伐底震多末尼谟诃钵蹬谜噜噜噜噜底瑟他篅(入声)攞痾羯利沙也吽发莎诃</p><p>次说大心咒。</p><p>庵钵踏摩震多末尼篅(同前)攞吽</p><p>次说随心咒。</p><p>庵跋剌陀钵亶谜吽</p><p>尔时观自在菩萨摩诃萨。说是大轮陀罗尼咒王已。即时大地六种震动诸有天宫龙宫及药叉宫。健达婆阿苏罗紧奈罗等宫殿。亦皆旋转迷惑所依。一切恶魔为障碍者。见自宫殿皆悉焰起无不惊怖。恶心众生恶龙恶鬼。药叉罗刹皆悉颠坠。于<a href=\"/remen/diyu.html\" class=\"keylink\" target=\"_blank\">地狱</a>中受苦众生。皆悉离苦得生天上。于时会中于世尊前。天雨宝华宝<a href=\"/remen/zhuangyan.html\" class=\"keylink\" target=\"_blank\">庄严</a>具。于<a href=\"/remen/xukong.html\" class=\"keylink\" target=\"_blank\">虚空</a>中奏天伎乐。出种种声广陈<a href=\"/remen/gongyang.html\" class=\"keylink\" target=\"_blank\">供养</a>。尔时世尊以美妙音。赞观自在菩萨摩诃萨言。善哉善哉观自在。汝所宣说是大咒王实难逢遇。能令众生求愿满足获大<a href=\"/remen/guobao.html\" class=\"keylink\" target=\"_blank\">果报</a>。若诵此咒所有法式我今当说。若有善男子善女人苾刍苾刍尼邬波索迦邬波斯迦。<a href=\"/remen/faxin.html\" class=\"keylink\" target=\"_blank\">发心</a>悕求此生现报者。应当一心<a href=\"/remen/shouchi.html\" class=\"keylink\" target=\"_blank\">受持</a>此咒。欲受持时不问日月星辰吉凶并别修斋戒。亦不假洗浴及以净衣。但止摄心口诵不懈。百千种事所愿皆成。更无明咒能得与此如意咒王势力齐者。是故先当除诸罪障。次能成就一切事业。亦能销除受无间狱五逆重罪。亦能殄灭一切病苦皆得除差。一切重业悉能破坏。诸有热病或昼或夜。或一日疟乃至四日疟。风黄痰癊三集婴缠。如是病等诵咒便差。若有他人厌魅蛊毒。悉皆销灭无复遗余。假使一切痈瘿恶疮。疥癞疽癣周遍其身。并及眼耳鼻舌唇口牙齿咽喉顶脑胸胁心腹腰背脚手头面等痛。支节烦疼半身不随。腹胀块满饮食不销。从头至足但是疾苦无不痊除。若有药叉罗刹。毗那夜迦恶魔鬼神。诸行恶者皆不得便。亦无刀杖兵箭。水火恶毒恶风雨雹。怨贼劫盗能及其身。亦无王贼无有横死来相侵害。诸恶梦想蚖蛇蝮蝎。守宫百足及以蜘蛛。诸恶毒兽虎狼师子悉不能害。兵戈战阵皆得胜利。若有诤讼亦得和解。若诵一遍如上诸事悉皆遂意。若日日诵一百八遍。即见观自在菩萨告言。善男子汝等勿怖。欲求何愿一切施汝。阿弥陀佛自现其身。亦见<a href=\"/remen/jileshijie.html\" class=\"keylink\" target=\"_blank\">极乐世界</a>种种庄严如经广说。并见极乐世界诸菩萨众。亦见十方一切诸佛。亦见观自在菩萨所居之处补怛罗山。即得自身清净。常为诸王公卿宰辅恭敬供养众人。爱敬所生之处不入母胎。莲华化生诸相具足。在所生处常得<a href=\"/remen/suming.html\" class=\"keylink\" target=\"_blank\">宿命</a>。始从今日乃至<a href=\"/remen/chengfo.html\" class=\"keylink\" target=\"_blank\">成佛</a>。不堕恶道常生佛前。尔时观自在菩萨白佛言。世尊此栴檀心轮陀罗尼如我所说。若苾刍苾刍尼邬波索迦邬波斯迦。若有至诚心所忆念。能受持者必得成就。惟须深信不得生疑(更有药法在本藏中此隐不出)尔时世尊赞观自在菩萨善哉善哉汝大慈无量。乃能说此微妙如意心轮陀罗尼法。于赡部洲有诸众生。发心口诵即得亲验。汝依我教于诸有情。数数勤加策励示诲。令得证验为现其身。莫违我敕我当<a href=\"/remen/suixi.html\" class=\"keylink\" target=\"_blank\">随喜</a>。时观自在菩萨白佛言。世尊我于<a href=\"/remen/wuliangjie.html\" class=\"keylink\" target=\"_blank\">无量劫</a>来。以慈悲心于受苦众生常作拥护惟愿证知。为众生故说此如意轮陀罗尼。若有受持常自作业。专心诵者所愿成办。我今承佛威力如是救苦。尔时观自在菩萨。说此如意轮罗尼经已。一切大众皆悉<a href=\"/remen/huanxi.html\" class=\"keylink\" target=\"_blank\">欢喜</a>信受奉行。</p></div>"
}]