[{
    "title": "第222部 佛说老母女六英经",
    "author": "求那跋陀罗 译",
    "html": "<div class=\"B1_text\"><p>佛说老母女六英经</p><p>佛为<a href=\"/remen/shizun.html\" class=\"keylink\" target=\"_blank\">世尊</a><a href=\"/remen/gongde.html\" class=\"keylink\" target=\"_blank\">功德</a>巍巍。愍念<a href=\"/remen/zhongsheng.html\" class=\"keylink\" target=\"_blank\">众生</a>为之伤悲。时与<a href=\"/remen/dizi.html\" class=\"keylink\" target=\"_blank\">弟子</a>大士相追。止处乐音广有所开。有一母人贫老伛偻。长跪问佛。<a href=\"/remen/wuyin.html\" class=\"keylink\" target=\"_blank\">五阴</a>六衰会合我身悉为是谁。来何所从去何所归。惟愿世尊。为我思惟。佛言善哉。宜识其几。诸法<a href=\"/remen/yinyuan1.html\" class=\"keylink\" target=\"_blank\">因缘</a>识之者希。譬如钻火两木相揩。火不从钻亦不从燧。火出其间赫赫甚辉。还烧其木木尽消微。亦如捶鼓。其音哀摧声不从革。亦不从捶。诸法如是。因缘相推。亦如天雨风云雷电合会作雨。不独龙威。诸法如是文亦如是。譬如画师。调和彩色因素加画无形不即。皆须缘合非独一力。母人闻经。<a href=\"/remen/huanxi.html\" class=\"keylink\" target=\"_blank\">欢喜</a>倾侧即得法忍。身不疲极。阿难启陈。此何母人。问佛诸法<a href=\"/remen/shengsi.html\" class=\"keylink\" target=\"_blank\">生死</a>所从。心开意解即得道真。</p><p>佛语阿难。听我所言。前过去佛名曰拘留秦。尔时此母是我之亲。我行学道恋闭我身。忧思不食一日之间。缘此恩爱。五百世贫。今我得佛万福皆臻。众生无量清净佛前。过六十亿劫当得作<a href=\"/remen/fohao.html\" class=\"keylink\" target=\"_blank\">佛号</a>萨婆。国名多华。劫名礼禅。时人衣食如忉利天。各寿一劫无有苦勤。尔时母人天龙夜叉闻佛<a href=\"/remen/shuofa.html\" class=\"keylink\" target=\"_blank\">说法</a>。皆大欢喜八万七千人皆得正真道意。<a href=\"/remen/lifo.html\" class=\"keylink\" target=\"_blank\">礼佛</a>而去。</p></div>"
}]