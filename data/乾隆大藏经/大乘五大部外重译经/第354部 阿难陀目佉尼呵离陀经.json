[{
    "title": "第354部 阿难陀目佉尼呵离陀经",
    "author": "佛陀跋陀罗 译",
    "html": "<div class=\"B1_text\"><p>阿难陀目佉尼呵离陀经</p><p>闻如是。一时佛游于惟舍梨大黎树间。有精舍名交路庄挍。与摩呵<a href=\"/remen/biqiu.html\" class=\"keylink\" target=\"_blank\">比丘</a>僧三十万人俱。时佛欲放躯命。自期三月当般泥洹。尔时佛告贤者摩目[加/心]兰。令到三千大千国土。尽呼其中声闻辟支佛种。及发摩诃衍者皆使来会。摩目[加/心]兰则时受教。稽首佛足作礼而去。自以<a href=\"/remen/gongde.html\" class=\"keylink\" target=\"_blank\">功德</a>便一举足蹈须弥山顶。承佛威神即坐思惟。我当作何<a href=\"/remen/sanmei.html\" class=\"keylink\" target=\"_blank\">三昧</a>。令三千世界闻我请音。应时三昧寻如所念。十方一切遍闻其声。时有百万比丘来会精舍。贤者<a href=\"/remen/sheli.html\" class=\"keylink\" target=\"_blank\">舍利</a>弗复发念言。我亦当三昧知阎浮利内比丘。所在远近令聚。则如所念应时皆集。及知处所。时有四十万比丘来会精舍。</p><p>佛复告不现相菩萨。儒首菩萨。弃诸勤苦菩萨。出一切忧冥菩萨。除一切盖菩萨。一切尊<a href=\"/remen/zizai.html\" class=\"keylink\" target=\"_blank\">自在</a>菩萨。其音广闻遍见普安菩萨。众香手菩萨。一语报万亿音菩萨。慈氏菩萨等。汝行到十方如恒沙等诸佛国土。尽呼其中发菩萨意。已得阿惟越致及未得者。已得无所从生法忍及未得者。皆令来会交路精舍。十菩萨等各受<a href=\"/\" class=\"keylink\" target=\"_blank\">佛教</a>稽首而去。遍到十方恒沙国土。尔时八十亿百千一生补处菩萨来会。亿百千阿惟越致菩萨来会。三十亿得无所从生法忍菩萨来会。六十亿净意<a href=\"/remen/jietuo.html\" class=\"keylink\" target=\"_blank\">解脱</a>菩萨来会。初发大意及应法住者不可计数。悉皆一类持佛威神。各从十方飞来到此。为佛作礼都会共坐。</p><p>时舍利弗见菩萨众。品第差异所住不同。而一等类俱飞来会。即惊怖言将佛功德神力所致。用何等故来会如是。舍利弗即起正衣服。为佛作礼长跪叉手。白佛言我所疑怪今欲问佛。使会菩萨令得直信。闻佛所说各得其所。恒沙等佛所说经法。当令一切皆平等。闻及得清净。令无数人种种所问皆能报答。行何法住常不失意。疾得无上平等之道最正觉乎。佛言善哉善哉舍利弗。乃为诸菩萨摩诃萨故。欲闻其义快如是乎。佛言谛听善持斯言。吾为汝深加解说。令一切闻疾得无上平等之道最正觉。佛语舍利弗是菩萨等已得应此陀邻尼卷。为已照明诸法悉为一切诸法作导。所以者何用开一切人故。</p><p>佛告舍利弗。菩萨有四事行用得是法。何等为四。一者身所行常谨敕。二者口所言常至诚。三者意所念常柔顺。四者善权方便救护一切。是为四事用得是法。</p><p>佛告舍利弗。菩萨复有四事得不可尽空身慧。何等为四。一者以清净住。烧诸勤苦解散疑垢。度脱一切<a href=\"/remen/shijian.html\" class=\"keylink\" target=\"_blank\">世间</a>人民。二者以清净住持诸经法导利一切。三者以清净住持所作功德<a href=\"/remen/154932.html\" class=\"keylink\" target=\"_blank\">饶益</a>一切。四者净诸国土过度一切使得<a href=\"/remen/fofa.html\" class=\"keylink\" target=\"_blank\">佛法</a>。是为四事空身净住慧不可尽。</p><p>佛告舍利弗。菩萨复有四事。持陀邻尼目佉。用入<a href=\"/remen/shengsi.html\" class=\"keylink\" target=\"_blank\">生死</a>令疾逮得。何等为四。一者陀邻尼目佉因世名色使疾得净法。二者陀邻尼目佉入于忍辱。三者陀邻尼目佉悉入一切思想之根。四者陀邻尼目佉入一切所为<a href=\"/remen/shane.html\" class=\"keylink\" target=\"_blank\">善恶</a>之法。使疾逮得。是为四事。疾逮得此陀邻尼目佉也。</p><p>佛告舍利弗。菩萨疾欲逮。得阿难陀目佉尼呵离陀邻尼。当先学晓四十八名。何等为四十八。</p><p>无为不为普门精勤寂灭照光顺教常念所念妙御妙句有心无意心无所心解脱<a href=\"/remen/xingzhe.html\" class=\"keylink\" target=\"_blank\">行者</a>无动他余无脱无生无垢行严净名闻有无无碍调定长光明作合会甚勇大勇嗟叹句不可动不动等动次坚谛住无碍行普尊精勤行须弥住疏坚强力得强力大光明长照明至一切护无断无有总持门</p><p>现在佛所说如是神咒四十八名。</p><p>佛告舍利弗。菩萨当念陀邻尼。如是若脱法若不脱法。不作是念亦不知亦不了。于其中不有所增亦无所减。亦不见脱亦不见不脱。亦不见起亦不见灭。亦不见当来过去今现在。亦不见来亦不见去。亦不求佛亦不转意。亦不相好亦不种好。亦不眷属亦不有戒。亦不三昧亦不<a href=\"/remen/zhihui.html\" class=\"keylink\" target=\"_blank\">智慧</a>。亦不解脱亦不见解脱慧。亦不坐行亦无所得。亦不垢除亦不慧亦不无慧。亦不教授亦不净一切。亦不有我亦不有人。亦不有为法亦不<a href=\"/remen/jingjin.html\" class=\"keylink\" target=\"_blank\">精进</a>。亦不行亦不清净。亦不身亦不心亦不口。亦不当来亦不过去亦不今现在。亦不自为身亦不为他人身。如是舍利弗。是法名一切法中无上最法。亦捡敛诸法亦入一切法中。是名为念诸佛法。是陀邻尼名法之猛略聚一切法。是名明解章品净一切人满足诸愿令得。名闻觉意三昧。是名悉自成本功德。是名法种积藏发诸意根。令甚尊重相好严庄无能动者。若天魔来亦不能坏。无能夺者无能近者。如是舍利弗其有菩萨。闻是阿难陀目佉尼呵离陀邻尼。为已得阿惟越致及无上平等之道。何以故于是诸佛所行。皆以具足为一切作行。破坏五道生老病死及诸疑结使。疾得陀邻尼。佛尔时说偈言。</p><p>莫作念言法空莫轻言得不得</p><p>直信法莫中疑则疾得陀邻尼</p><p>恐为是空所缚分别空得佛疾</p><p>是要慧无涯底速逮近陀邻尼</p><p>菩萨持陀邻尼为总摄诸法则</p><p>闻十方佛道教及智慧皆悉得</p><p>了尼呵陀邻尼譬如日大光明</p><p>受诸佛名决法净<a href=\"/remen/shouchi.html\" class=\"keylink\" target=\"_blank\">受持</a>得法解</p><p>此目呵陀邻尼诸所有现在前</p><p>于诸法最为上悉等护世间人</p><p>令十方人非人一劫中问慧义</p><p>应悉为解所疑其劫竟智不尽</p><p>若受信于经道精进持中<a href=\"/remen/zhengfa.html\" class=\"keylink\" target=\"_blank\">正法</a></p><p>近一生补其处即得为法王子</p><p>若持是陀邻尼则为哀一切人</p><p>名声遍阎浮利为<a href=\"/remen/shizun.html\" class=\"keylink\" target=\"_blank\">世尊</a>所称誉</p><p>其有持是经者临寿终皆悉见</p><p>八十亿拘利佛申手授生尊处</p><p>有学是陀邻尼千亿万劫数中</p><p>所作<a href=\"/foxue/changshi/153417.html\" class=\"keylink\" target=\"_blank\">罪恶</a>邪冥一月中皆灭尽</p><p>若菩萨作福地万亿劫不懈倦</p><p>不如学陀邻尼一月中得停等</p><p>具受说陀邻尼悉得诸三昧慧</p><p>已得意不复转当得佛有国土</p><p>有<a href=\"/remen/gongyang.html\" class=\"keylink\" target=\"_blank\">供养</a>是经者使<a href=\"/remen/sanjie.html\" class=\"keylink\" target=\"_blank\">三界</a>作魔行</p><p>欲娆乱坏其意终不能动摇是</p><p>一切空得晓了用是生无数佛</p><p>如是语无有异陀邻尼不可尽</p><p>于是处闻是事提和竭授我决</p><p>如恒沙数等佛于其时便悉见</p><p>谛奉持是经卷一切愿皆疾得</p><p>入诸佛国土法随所宜能化度</p><p>常清净诸佛国于众僧无瑕秽</p><p>问名深幽妙法是经卷悉能知</p><p>于淫泆皆已无于思惟有七觉</p><p>八十忆诸佛等陀邻尼悉持与</p><p>常止心莫念非不当念慎莫念</p><p>如是念莫不念后得德不可量</p><p>常当了是经事慎莫令有狐疑</p><p>如人行入大海终不言宝难得</p><p>受福德<a href=\"/remen/tianren.html\" class=\"keylink\" target=\"_blank\">天人</a>乐如是事终不远</p><p>亦当疾逮得佛以是故念莫离</p><p>佛告舍利弗。菩萨有四事行疾逮陀邻尼法。何等为四。一者远离世间爱欲。二者不说他人长短人亦不得其便。三者有所求索不逆人意。无所爱惜与后不悔。四者昼夜精进常志求诸法。是为四事。舍利弗菩萨行是。疾逮陀邻尼。佛尔时说偈言。</p><p>远众恶离<a href=\"/remen/seyu.html\" class=\"keylink\" target=\"_blank\">色欲</a>作罪行堕<a href=\"/remen/diyu.html\" class=\"keylink\" target=\"_blank\">地狱</a></p><p>无三毒灾不生捐所爱得是经</p><p>不嫉妒于他人不自欺其亲族</p><p>常等心于一切于身体大端正</p><p>常捐弃身所乐于世间无嗔诤</p><p>不与人共从事便逮近陀邻尼</p><p>于晨夜常精学于外道无所冀</p><p>常作是求上法陀邻尼自然现</p><p>佛告舍利弗。菩萨有四事行。疾逮得是陀邻尼。何等为四。一者独在空闲处。二者住深法忍。三者若有馈遗者不以喜。四者不爱惜躯命何况财宝。是为四事。舍利弗菩萨行是。逮得陀邻尼。佛尔时说偈言。</p><p>在空闲念正法不轻慢于他人</p><p>生死炽如载火得人身当作行</p><p>常持意在深忍于财费足而已</p><p>坐宗室起等意不偏厚其种性</p><p>但供养佛与法住善力越世难</p><p>即毁形下须发便得德入微妙</p><p>当知空及世事以是故弃所有</p><p>愚行者贪财利无戒忍及智慧</p><p>佛告舍利弗。菩萨复有四事行。得是陀邻尼。何等为四。一者有八品字。开入智慧解黠中。何等为八。一名为波。以一切着法使入空法中。二名为罗。如来若现相好不现相好。以身入诸法中。三名为婆。若痴法若黠法。使入解慧法中。四名为迦。知诸殃罪所能使入功德福中。五名为阇。知生老病死即于是入无色中。六名为陀。视诸地世间皆空不惊怪入无愿中。七名为舍。休息诸法使入清凉法中。八名为叉。知一切法空是为八。复有四事。一者常思念八品字。二者若书是经当谛书之。三者若持是经当谛持之。作是谛持读至十五日。四者当<a href=\"/remen/rufa.html\" class=\"keylink\" target=\"_blank\">如法</a>行念八品字。是为四事。舍利弗菩萨应用是行。疾得陀邻尼。佛尔时说偈言。</p><p>常当念八品字书持卷谛奉行</p><p>十五日读莫离劝一切求佛道</p><p>要当学开化人得智慧疾近佛</p><p>悉遍见十方佛皆为现在前立</p><p>佛告舍利弗。菩萨复有四事。念陀邻尼得法利。何等为四。一者常为十方诸世尊所念。二者所作为魔不能坏其意。三者<a href=\"/remen/suming.html\" class=\"keylink\" target=\"_blank\">宿命</a>诸罪皆为消尽。四者初不断至诚之说。诸所问皆能发遣。是为四事。舍利弗菩萨得陀邻尼法利。佛尔时说偈言。</p><p>为诸佛常所念魔不能得其便</p><p>所作罪即消灭为一切解所疑</p><p>佛告舍利弗。过去久远世所经劫。无央数。复倍无数长远不可极不可复计劫。尔时世有<a href=\"/remen/fohao.html\" class=\"keylink\" target=\"_blank\">佛号</a>宝具足有<a href=\"/remen/dexing.html\" class=\"keylink\" target=\"_blank\">德行</a>王如来。过四道不受平等觉安定于天上。天下号天中天。其佛为一切<a href=\"/remen/shuofa.html\" class=\"keylink\" target=\"_blank\">说法</a>无能过者。临般泥洹时有遮迦越王名曰陀楼。主四天下。其子字无念。名闻具足年十六岁。是时太子行到佛所闻彼佛说陀邻尼经。闻已<a href=\"/remen/huanxi.html\" class=\"keylink\" target=\"_blank\">欢喜</a>即得是经。得已讽学常念奉持。精进不睡胁不在席七千岁。不念爱欲七千岁。不念财宝七千岁。不问他事七千岁。常独一处止意不倾动七千岁。尔时皆闻九十九亿不可计佛说智慧法。闻已便弃国捐王。行作<a href=\"/remen/shamen.html\" class=\"keylink\" target=\"_blank\">沙门</a>九万九千岁。奉行阿难陀目佉尼呵离陀邻尼。复为一切说。在一世中<a href=\"/remen/jiaohua.html\" class=\"keylink\" target=\"_blank\">教化</a>世间人民。令八十亿万那术人。皆使发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。逮得阿惟越致。时复有长者子名月英。于大众中闻是陀邻尼。闻已劝助持。是劝助福德到九十万亿佛刹。供养诸佛成立功德。于尔所佛国皆得诸陀邻尼。即逮得一生补处。作飞行菩萨。佛语诸菩萨。于是三劫中供养尔所佛。过三劫已当逮得无上平等之道最正觉。尔时长者子月英者。即提和竭佛是也。王陀楼子无念名闻具足者。即阿弥陀佛是也。佛告舍利弗。我于颰陀罗劫中。与诸菩萨说陀邻尼。其闻是经有代欢喜。用劝一切者。其所施作以劝助福。超越四十万劫。不复更勤苦。后当得道自恣其意。如复供养九十万佛已。当得无上平等之道最正觉。佛语舍利弗。若有菩萨最后闻得是陀邻尼。奉持劝助代欢喜者。其德如是。若有菩萨因欢喜德。若以慈心为经堕泪衣毛起者。皆当逮得阿惟越致。引着无上平等道中。若权慧书若持若学若讽若读。舍利弗如是辈福不可量。不可称不可说。一切人民无能计无能极者。佛尔时说偈言。</p><p>若闻已加劝助及书持讽诵读</p><p>诸天人计其德无能知福祐巨</p><p>所生处常见佛于深经得慧证</p><p>坚持法无能动便疾得明解觉</p><p>常定意不增减谛不失陀邻尼</p><p>无色想立相好为世雄无有上</p><p>长者子闻是经所生处识宿命</p><p>常得见无数尊如所愿即得佛</p><p>若欲疾得佛者及速离于众魔</p><p>欲得百功德相常念是得不久</p><p>如恒沙世尊刹满其中珍宝施</p><p>不如是书持者譬喻之终不等</p><p>佛告舍利弗。若有菩萨持意念学陀邻尼时。有山名醯摩洹。有八鬼神在其中。常共拥护之开人志意。何等八。一名勇强神。二名照明十方神。三名多所饶益神。四名龙王大力神。五名至诚行神。六名能调不调神。七名童男神。八名快臂神。是为八神名。若学是经欲令神来者。净自洗沐着新衣服。当经行时常持慈心。向一切劫。乃端心读陀邻尼。当随是经坚奉持之。则疾开解得智慧。尔时神在前立。佛告舍利弗。复有八菩萨在欲天上。常等护人民授与经道。何等八。一名照明十方天子。二名世明天子。三名智光天子。四名日光天子。五名上审天子。六名满所愿天子。七名星王天子。八名习行天子。是为八天子名。常等护人民劝念持是经者。令疾定意得陀邻尼。求是经者常当精志。念陀邻尼教一法奉行。无毁经戒所语至诚。其行亦尔。常当<a href=\"/remen/xiaoshun.html\" class=\"keylink\" target=\"_blank\">孝顺</a>于诸尊老。视一切人如佛无异。诸所爱重不以轻心。常念反复即得善报。及逮深忍眼。及得见无所从生法。</p><p>佛说经时。三十二恒沙等菩萨悉逮得陀邻尼立阿惟越致地。六十亿天子得无所从生法忍。三万二千天与人发阿耨多罗三耶三菩意。尔时三千大千国土。为六反震动。雨于天华箜篌乐器不鼓自鸣。时舍利弗前问佛言。唯世尊是名何经云何奉行。佛告舍利弗。是经名阿难陀目佉尼呵离陀邻尼。疾使人民得一切智。佛说经已。舍利弗及十方无数菩萨。天与人乾陀謣阿羞伦及持世者。皆欢喜前稽首佛足作礼而去。</p></div>"
}]