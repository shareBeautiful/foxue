[{
    "title": "第293部 佛说龙施女经",
    "author": "优婆塞支谦 译",
    "html": "<div class=\"B1_text\"><p>佛说龙施女经</p><p>闻如是。一时佛游于维耶离奈氏树园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。及五百众菩萨。佛以晨旦着衣持钵。入城分卫众会皆从。诸天龙神香华伎乐倍于常时。佛到长者须福门外。须福有女名曰龙施。厥年十四。时在浴室澡浴涂香着好衣。为佛眉间毫相之光。照七重楼上。东向见佛在门外住。容貌端正如星中有月。奇相众好金色<a href=\"/remen/congrong.html\" class=\"keylink\" target=\"_blank\">从容</a>诸根寂定。女大<a href=\"/remen/huanxi.html\" class=\"keylink\" target=\"_blank\">欢喜</a>则自念言。今得见佛及众<a href=\"/remen/dizi.html\" class=\"keylink\" target=\"_blank\">弟子</a>。当以发意作菩萨行。愿令我得道如佛。魔见女发大意心为不乐。念言是女今兴大福及欲求佛。必过我界多度人民。今我当往坏其道意。魔便下化作女父形象被服。谓龙施言。今所念者大重。佛道难得亿百千劫勤劳不懈然后乃成。今世幸有佛。不如求罗汉。既要易得且俱度世泥洹无异。何为贪佛久负勤苦。汝是我女故语汝耳。龙施对曰。不如父言。罗汉与佛虽俱度世<a href=\"/remen/gongde.html\" class=\"keylink\" target=\"_blank\">功德</a>不同。佛智大度如十方空度人无极。罗汉智少若一时耳。何有高才乐于少者。魔复言。未曾闻女人得作转轮圣王。况乃欲得作佛。佛道长久不如求罗汉早取泥洹。龙施报言。我亦闻女人不得作转轮圣王。不得作帝释。不得作梵王。不得作佛。我当<a href=\"/remen/jingjin.html\" class=\"keylink\" target=\"_blank\">精进</a>转此女身竟受作男子身。盖闻天下尊行<a href=\"/remen/pusadao.html\" class=\"keylink\" target=\"_blank\">菩萨道</a>。亿劫不懈者后皆得作佛。魔见女意不转。益用愁毒更作急教言。作菩萨<a href=\"/remen/xingzhe.html\" class=\"keylink\" target=\"_blank\">行者</a>。当不贪于<a href=\"/remen/shijian.html\" class=\"keylink\" target=\"_blank\">世间</a>。不惜于<a href=\"/remen/shouming.html\" class=\"keylink\" target=\"_blank\">寿命</a>。今汝精进。能从楼上自投于地者。后可得佛。龙施念言。今我见佛乃自爱欲菩萨道。父有教以精进弃身可得佛道。我何惜此危脆之命。女即于栏边叉手向佛言。我今自归天中之天。以一切愍念知我所求。请弃躯命不舍菩萨。以身施佛愿而散华。以便纵身自投楼下。于空中未及至地。女身则化成男子。时佛乃笑。五色光从口出。照一佛刹还从顶入。贤者阿难前跪问言。佛不妄笑愿闻其意。佛言。阿难。汝见此女自投空中化成男子不。对曰见。佛言。此女乃前世时以事万佛。后当<a href=\"/remen/gongyang.html\" class=\"keylink\" target=\"_blank\">供养</a>恒沙如来。却至七亿六千万劫。当得作<a href=\"/remen/fohao.html\" class=\"keylink\" target=\"_blank\">佛号</a>名龙盛其寿一劫。般泥洹后经道兴盛半劫乃灭。时佛<a href=\"/remen/shuofa.html\" class=\"keylink\" target=\"_blank\">说法</a>当度九十七亿万人。令得菩萨及罗汉道。是时人民饮食。当如第二忉利天上。于是龙施身住佛前。报父母言。愿放舍我得作<a href=\"/remen/shamen.html\" class=\"keylink\" target=\"_blank\">沙门</a>。父母即听。诸家亲属合五百人。及八百天神。见女人龙施化成男子。皆发无上正真道意。魔王见众人求佛。更多忧愁不乐惭愧而归。佛说是时莫不欢喜。</p></div>"
}]