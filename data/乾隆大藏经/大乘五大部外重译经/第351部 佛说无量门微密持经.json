[{
    "title": "第351部 佛说无量门微密持经",
    "author": "优婆塞支谦 译",
    "html": "<div class=\"B1_text\"><p>佛说无量门微密持经</p><p>闻如是。一时佛游于维耶离国大树精舍。佛告贤者大目揵连。汝行请游三千<a href=\"/remen/daqianshijie.html\" class=\"keylink\" target=\"_blank\">大千世界</a><a href=\"/remen/biqiu.html\" class=\"keylink\" target=\"_blank\">比丘</a>。为<a href=\"/remen/dizi.html\" class=\"keylink\" target=\"_blank\">弟子</a>行及菩萨<a href=\"/remen/xingzhe.html\" class=\"keylink\" target=\"_blank\">行者</a>使会。目连受教步须弥顶。以道神力周遍佛界声告使知。应时精舍有四十万比丘会。复现神足令是天下猗行比丘。悉会精舍稽首毕一面住。佛复告慧见菩萨敬首菩萨。除忧菩萨虞界菩萨。去盖菩萨窥音菩萨。殆弃菩萨众首菩萨。辩音菩萨慈氏菩萨。汝等行请十方无央数佛国诸一生补处。无所从生法忍。及不退转信解菩萨悉令会此。即皆受教而为<a href=\"/remen/ganying.html\" class=\"keylink\" target=\"_blank\">感应</a>。时有八百亿一生补处菩萨。三百亿得无所从生法忍菩萨。百亿不退转菩萨。六百亿信解菩萨。皆乘佛圣旨神足来会。</p><p>贤者<a href=\"/remen/sheli.html\" class=\"keylink\" target=\"_blank\">舍利</a>弗见大众会。心念当问如来妙行。演现其要令诸菩萨。一切望毕得无碍辩。远闻十方无数刹土诸佛<a href=\"/remen/shuofa.html\" class=\"keylink\" target=\"_blank\">说法</a>念不中忘。至于无上正真之道为最正觉。疾使菩萨得四清净。何等为四。一曰人净。二曰法净。三曰慧净。四曰佛国严净。亦疾使菩萨得四愿悦。何等为四。一曰身和悦。二曰言和悦。三曰意和悦。四曰灭和悦。已得四愿悦便入四持门。何等为四。一曰如文行入持门。二曰内深忍入持门。三曰解人根德入持门。四曰知行报善入持门。舍利弗思念。是菩萨清净无量慧地欲令佛说。</p><p>于是佛语贤者舍利弗。赞言善哉意至。欲使诸菩萨疾成持行。若舍利弗菩萨行此持要句者。疾入无量之门得微密持。谓是无为无向如正意解。为应为灭内明顺道为履上迹。如微妙行不动寂静。无量无上微密无垢。清净自然惟无。惟无所著明光悦怿。果而大勇为美誉。动无动以正动近道。因能善与游无挂碍入诸法门。强而有势光大照。远解等意无不入不断持实。如是舍利弗行持菩萨非有数也。行无数法为不以知故。诸法断觉而不作不见合法离。不见起不见灭。不有去来现在之智。亦不知法。已成未成随佛念行不念相。亦不好不种姓。不群从不方土。不劳尽不以知无。不知不人净不法说。不我利不彼利。不法律不行不除。不念身不念人。于一切法行无受者名为<a href=\"/remen/nianfo.html\" class=\"keylink\" target=\"_blank\">念佛</a>。为一切法之正归也。为是<a href=\"/remen/wuwei.html\" class=\"keylink\" target=\"_blank\">无畏</a>持义之藏。妙愿已满上道已备。调静诸定一切德本。不由彼致自从法生。种姓相好其行自然。无邪行无断行。是为菩萨能学无量门微密之持。为不退转于无上正真之道。所以者何是从<a href=\"/remen/zhongsheng.html\" class=\"keylink\" target=\"_blank\">众生</a>之行。而致无量得行之持。于是佛说偈言。</p><p>法空无望得为道莫自恣</p><p>奉经而不乱则是疾得持</p><p>是经义为妙持无极常念</p><p>学闻斯慧者可得成道行</p><p>菩萨得此持常行<a href=\"/remen/jingjin.html\" class=\"keylink\" target=\"_blank\">精进</a>者</p><p>十方彼诸佛说法辄得闻</p><p>一切能<a href=\"/remen/shouchi.html\" class=\"keylink\" target=\"_blank\">受持</a>执义正不忘</p><p>意解如日明自恣微妙行</p><p>至于无上法弘大持之门</p><p>一切是得向为能拥护经</p><p>正使一切人尽劫共难闻</p><p>悉能解诸结其智不可极</p><p>是坐上道者得为法王子</p><p>常厚护持法内性好斯经</p><p>菩萨所贵重十方佛亦爱</p><p>名誉盖于世行此为无量</p><p>八十亿诸佛终时悉得见</p><p>一切皆授手接行此持者</p><p>若于往千劫而为不善行</p><p>一月可以除但当守此经</p><p>菩萨所兴福亿劫来积聚</p><p>善诵是持者一日可与等</p><p>念意如强意思惟此上持</p><p>向行众德本必成至觉道</p><p>假使<a href=\"/remen/sanjie.html\" class=\"keylink\" target=\"_blank\">三界</a>人一切悉为魔</p><p>不能中得害唯行是经者</p><p>是说幻如谛为极法之要</p><p>诸佛自此出道意所由生</p><p>昔吾学道时得决于锭光</p><p>如恒沙等佛我悉于中见</p><p>欲闻十方佛所说悉觉识</p><p>当专习是经一切可疾得</p><p>若愿严佛国合成弟子众</p><p>光相及种好当从是经得</p><p>能除放逸念七日专惟是</p><p>八十亿佛臻共授以此持</p><p>不以意思意亦不思无意</p><p>意而不有思然后可得持</p><p>宜熟解此经勿有忘于道</p><p>得此持如海不复勤于财</p><p>欲安诸<a href=\"/remen/tianren.html\" class=\"keylink\" target=\"_blank\">天人</a>一切愿无难</p><p>此为道之座但当正意行</p><p>又舍利弗菩萨有四法行。疾得是持。何等为四。已厌恶于爱欲。己无贼害于众生。以一切有而为<a href=\"/remen/bushi.html\" class=\"keylink\" target=\"_blank\">布施</a>。以无疲厌昼夜乐法。复有四法行疾得是持。何等为四。能习山泽居内。行深法忍不慕彼利养。行无量施不惜躯命。复有四法行疾得是持。何等为四。一曰入八字义。八字义者谓迹敏惟弃悲调灭忍。常书持是。二曰诵说常以调意。三曰内性合是法要。四曰劝行大道之行。菩萨如此为疾得持。于是佛说偈言。</p><p>当弃欲苦行速舍愚痴地</p><p>无自恣作恶恶令堕恶道</p><p>是不作彼近不知利誉事</p><p>爱眼视众人必贵如得色</p><p>众人之有诤皆由贪为本</p><p>故尽汲汲剧弃是乃得持</p><p>欲法者昼夜舍异唯道求</p><p>得持而心向是以常见经</p><p>闲居习<a href=\"/\" class=\"keylink\" target=\"_blank\">佛教</a>住此不知彼</p><p>深忍却放逸常如救头然</p><p>法不猗知利亦不有身求</p><p>见失当弃利人以利为行</p><p>快哉得佛教舍家离众苦</p><p>信者成道学敬<a href=\"/remen/fofa.html\" class=\"keylink\" target=\"_blank\">佛法</a>为智</p><p>智士不贪利何况行法者</p><p>佛从远斯成故当舍利求</p><p>当思八字义善书持此经</p><p>常诵用调已亦以开化人</p><p>得坐大智署一切见十方</p><p>无量佛在前劝成其道欲</p><p>又舍利弗菩萨有<a href=\"/remen/side.html%09\" class=\"keylink\" target=\"_blank\">四德</a>为是持。何等为四。一曰常念诸佛。二曰不有邪行。三曰疾除行盖。四曰得入无量门微密之持。有昔舍利弗往无央数不可计劫。时有佛名宝首曜王号如来至真等正觉明行成为善逝<a href=\"/remen/shijian.html\" class=\"keylink\" target=\"_blank\">世间</a>解无上士道法御天人师为佛众祐。度人无量临灭度时。世有转轮王名光秉。其太子曰无念德首。年千八百岁。从佛得闻此持而即奉行。又七千岁未曾睡卧。又七千岁未曾起身爱。又七千岁未曾念财利。又七千岁一心念行未曾倾倚于是则见九十亿佛悉闻说法皆从受持。便作<a href=\"/remen/shamen.html\" class=\"keylink\" target=\"_blank\">沙门</a>积九万岁。以是无量门微密之持。解说众人于一世中。成就八十亿人。使行无上正真之道。诱进令<a href=\"/remen/chujia.html\" class=\"keylink\" target=\"_blank\">出家</a>立不退转地。彼时众中有尊者子名为月行。闻是法要尽心愿乐。以此德本值七十亿佛。皆从得上持逮诸菩萨无量之辩。其后三劫悉见诸佛。三劫末时月行得佛名曰锭光。号如来至真等正觉明行成为善逝世间解无上士道法御天人师为佛众祐。又彼太子无念德首。讲说法者则今西方无量寿佛是也。此贤劫中诸菩萨闻是法愿乐者。皆得除后四十万劫<a href=\"/remen/shengsi.html\" class=\"keylink\" target=\"_blank\">生死</a>之行。又是学者欲疾作佛。若得是经如有愿乐道行之意。则是当立不退转地。必为无上正真之道。何况书持诵行。一切人民莫能称量说其福也。于是佛说偈曰。</p><p>常修念佛者众邪不得便</p><p>行盖用疾除得妙无量持</p><p>闻经心愿乐书持敬讽诵</p><p>天人莫能计福广无有量</p><p>所生辄见佛信向不回动</p><p>体解深经要疾觉斯上道</p><p>得持恶道断不失定大财</p><p>色好常见佛即至觉上道</p><p>尊者子闻持即追识<a href=\"/remen/suming.html\" class=\"keylink\" target=\"_blank\">宿命</a></p><p>见佛九十亿得道如其愿</p><p>若欲疾<a href=\"/remen/chengfo.html\" class=\"keylink\" target=\"_blank\">成佛</a>道力降众魔</p><p>欲满百福相行此非有难</p><p>如满恒沙刹积宝以布施</p><p>比书持此福终不得为比</p><p>是舍利弗菩萨行持者。有八大神在雪山中。共视护之。其名曰勇决神果强神。饶裕神雄猛神。体行神清洁神。难胜神多安神。斯神必来。常当澡浴净其被服正色经行。慈念众生思是法要。神面不远必安定诵。复有八菩萨今在欲行天。常当存念。其名无爱天悦可天。智光天怀金天。积习天愿满天。星王天行审天。斯皆敏行此持者。当谛惟持而常恭敬。已如应行微妙法忍。无得轻试。说是法时恒沙等菩萨。皆得是持而不退转。六十垓天与人未发道意者。今皆发起无上正真之道。贤者舍利弗白佛言。当何名此经。佛言是法之要。名无量门微密之持。一名成道降魔得一切智。当奉持之。佛说是已皆<a href=\"/remen/huanxi.html\" class=\"keylink\" target=\"_blank\">欢喜</a>受。</p></div>"
}]