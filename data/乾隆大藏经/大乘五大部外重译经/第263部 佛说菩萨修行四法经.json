[{
    "title": "第263部 佛说菩萨修行四法经",
    "author": "地婆诃罗 译",
    "html": "<div class=\"B1_text\"><p>佛说菩萨<a href=\"/remen/xiuxing.html\" class=\"keylink\" target=\"_blank\">修行</a>四法经</p><p>如是我闻。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。尔时<a href=\"/remen/shizun.html\" class=\"keylink\" target=\"_blank\">世尊</a>告诸比丘。汝等已得无量善利。当求无上佛大<a href=\"/remen/puti.html\" class=\"keylink\" target=\"_blank\">菩提</a>。何以故。佛菩提者。世出<a href=\"/remen/shijian.html\" class=\"keylink\" target=\"_blank\">世间</a>无等等故。若未来世诸<a href=\"/remen/zhongsheng.html\" class=\"keylink\" target=\"_blank\">众生</a>等。发意欲求佛菩提者。当修四法。何等为四。一者当发大<a href=\"/remen/putixin.html\" class=\"keylink\" target=\"_blank\">菩提心</a>。宁失身命不应退转。二者应当亲近善友。宁失身命不应远离。三者应修忍辱柔和。宁失身命不生嗔恚。四者当依寂静之处。宁失身命不思愦闹。诸善男子。如是四法。菩萨摩诃萨应当修学。尔时世尊。即说偈言。</p><p>诸欲求胜果当发菩提心</p><p>策勤<a href=\"/remen/jingjin.html\" class=\"keylink\" target=\"_blank\">精进</a>行须依善知识</p><p>忍辱佛所赞称为有力人</p><p>空闲圣所居<a href=\"/remen/wuwei.html\" class=\"keylink\" target=\"_blank\">无畏</a>犹师子</p><p>尔时世尊说此偈已。复作是言。诸有<a href=\"/remen/zhihui.html\" class=\"keylink\" target=\"_blank\">智慧</a>大慈悲者。能修如上四种之法。其人则能<a href=\"/remen/jietuo.html\" class=\"keylink\" target=\"_blank\">解脱</a><a href=\"/remen/shengsi.html\" class=\"keylink\" target=\"_blank\">生死</a>出离魔网。成等正觉得大<a href=\"/remen/niepan.html\" class=\"keylink\" target=\"_blank\">涅槃</a>。尔时世尊说此经已。彼诸比丘及诸菩萨。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行作礼而去。</p></div>"
}]