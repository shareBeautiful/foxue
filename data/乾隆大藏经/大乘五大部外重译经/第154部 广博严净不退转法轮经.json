[{
    "title": "第一卷 广博严净不退转轮经",
    "author": "智严共宝云 译",
    "html": "<div class=\"B1_text\"><p>第一卷 广博严净不退转轮经</p><p>如是我闻。一时佛在舍卫国只陀林中给孤独园精舍。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。尔时<a href=\"/remen/shizun.html\" class=\"keylink\" target=\"_blank\">世尊</a>于夜后分入无垢光<a href=\"/remen/sanmei.html\" class=\"keylink\" target=\"_blank\">三昧</a>。文殊师利法王子于夜后分入遍照三昧。<a href=\"/remen/mile.html\" class=\"keylink\" target=\"_blank\">弥勒</a>菩萨摩诃萨于夜后分入遍炬三昧。尔时尊者<a href=\"/remen/sheli.html\" class=\"keylink\" target=\"_blank\">舍利</a>弗。于夜后分明相出时。佛神力故从自房出诣文殊师利房。尔时尊者舍利弗。欲入文殊师利房时。遥见佛精舍边有十千莲花回旋围绕。闻大音乐歌颂之声。彼诸莲花出大光明。遍照祇洹及舍卫国。乃至三千<a href=\"/remen/daqianshijie.html\" class=\"keylink\" target=\"_blank\">大千世界</a>。</p><p>尔时尊者舍利弗。便不复见文殊师利房。而自见身在文殊师利前立。见文殊师利结加趺坐而入三昧。即便弹指不能令寤。高声謦咳亦不能寤。尔时尊者舍利弗。见文殊师利如此神力。自见其身处大海水。欲从其所。以神足力。乘虚还诣本所住房。而不能去。</p><p>尔时尊者舍利弗。即于文殊师利前结加趺坐。一心瞻仰目不暂眴。时文殊师利与舍利弗东行。过一恒河沙世界到一佛土。其世界名说不退转音声。<a href=\"/remen/fohao.html\" class=\"keylink\" target=\"_blank\">佛号</a>华光开敷遍身如来。即见彼<a href=\"/remen/foshen.html\" class=\"keylink\" target=\"_blank\">佛身</a>诸毛孔皆出莲花。其花遍满一万由旬。皆出光明遍照三千大千世界。其华开敷有百千叶。金刚为根光网为茎。阿牟茶马瑙为须。阎浮那提宝为台。其花台上有菩萨坐。已于阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>不退转。得陀罗尼具五<a href=\"/remen/shentong.html\" class=\"keylink\" target=\"_blank\">神通</a>逮得诸忍。以三十二相而自严身。身真金色。</p><p>尔时华光开敷遍身如来。脐中出一莲花。光色严净有百千叶。金刚为根青琉璃为茎。因陀罗网宝为须。优勒迦娑罗栴檀宝王为台。其花明净尘垢不污空无坐者。尔时文殊师利。往莲花台上结加趺坐。即与花俱上升<a href=\"/remen/xukong.html\" class=\"keylink\" target=\"_blank\">虚空</a>乃至有顶。还至佛所右绕三匝头<a href=\"/remen/dl.html\" class=\"keylink\" target=\"_blank\">顶礼</a>敬。还坐花上一心合掌瞻仰世尊。尔时花光开敷遍身如来。知而故问文殊师利。从何所来。文殊师利白花光开敷遍身如来言。我从<a href=\"/remen/suoposhijie.html\" class=\"keylink\" target=\"_blank\">娑婆世界</a>来。尔时彼佛有二侍菩萨摩诃萨。一名美音。二名妙音。已于阿耨多罗三藐三菩提不退转。从莲华台下整衣服右膝着地。一心合掌白佛言。娑婆世界去此近远。尔时花光开敷遍身如来告二菩萨摩诃萨言。善男子。娑婆世界今在西方。过恒河沙佛土。文殊师利从彼土来。时二菩萨复白佛言。娑婆世界现在<a href=\"/remen/shuofa.html\" class=\"keylink\" target=\"_blank\">说法</a>佛名何等。佛言。彼佛名释迦牟尼。今现在说法。复白佛言。彼佛世尊为说何法。佛言。释迦牟尼佛说三乘法。复白佛言。云何名三乘。佛言。三乘者所谓声闻乘辟支佛乘佛乘。时二菩萨白佛言。诸佛说法皆不等耶。佛言。诸佛说法皆悉平等。时二菩萨白佛言。云何平等。佛言一切诸佛皆说广博严净不退转轮法。是故平等。时二菩萨白佛言。何故释迦文佛说三乘法。佛言。娑婆世界<a href=\"/remen/zhongsheng.html\" class=\"keylink\" target=\"_blank\">众生</a>。心乐小法不堪大乘。诸佛如来以方便力说三乘法。释迦文佛出五浊世彼诸众生不能堪受大乘之法。以方便故分别说三。时二菩萨白佛言。释迦文佛于娑婆世界说法甚难。佛言。如是如是。彼佛说法实为甚难。时二菩萨白佛言。我等今者获大善利不生彼国。佛言。善男子。莫作是言。应速悔过。时二菩萨白佛言。世尊。我闻彼国说法甚难。乃无一念乐生彼国。何故悔过。佛言。速舍此语。应当悔过。所以者何。若于此土二十亿百千那由他劫种诸善根。不如彼佛世界。以一食顷。说诸波罗蜜。教一众生。受三自归。奉持<a href=\"/remen/wujie.html\" class=\"keylink\" target=\"_blank\">五戒</a>。远离声闻心。如是菩萨所行甚难。何况以<a href=\"/remen/chujia.html\" class=\"keylink\" target=\"_blank\">出家</a><a href=\"/remen/zhengfa.html\" class=\"keylink\" target=\"_blank\">正法</a>发<a href=\"/remen/putixin.html\" class=\"keylink\" target=\"_blank\">菩提心</a>而作<a href=\"/remen/154932.html\" class=\"keylink\" target=\"_blank\">饶益</a>。如是菩萨倍为甚难<a href=\"/remen/gongde.html\" class=\"keylink\" target=\"_blank\">功德</a>无量。所以者何。娑婆世界多秽恶故。时二菩萨白佛言。娑婆世界有何秽恶。佛告美音妙音。娑婆世界秽恶之事。以我神口尽汝寿量说不可尽。所以者何。彼土众生<a href=\"/remen/fannao.html\" class=\"keylink\" target=\"_blank\">烦恼</a>厚重。多行贪欲嗔恚愚痴。无量无边诸不善法。我以佛智乃能具知。</p><p>时二菩萨。即三赞叹。善哉善哉。释迦牟尼。善哉善哉。释迦师子。善哉善哉。释迦仙王。作是叹已。一心合掌<a href=\"/remen/chanhui.html\" class=\"keylink\" target=\"_blank\">忏悔</a>先来诸不<a href=\"/remen/shanxin.html\" class=\"keylink\" target=\"_blank\">善心</a>。若离贪欲嗔恚愚痴。无量无边诸不善法。若曾<a href=\"/remen/faxin.html\" class=\"keylink\" target=\"_blank\">发心</a>求声闻辟支佛。今悉忏悔。亦欲明净求佛智心顺<a href=\"/remen/jietuo.html\" class=\"keylink\" target=\"_blank\">解脱</a>心。为得佛智故。为一切众生故。以无著善根相应心。持七宝花。其花皆出百千光色。有百千叶。金刚为根。因陀罗宝网为须。优勒迦娑罗栴檀宝王为台。以一切诸宝王为茎。其花明净尘垢不污。可以眼识识。不可以手触。犹如幻化<a href=\"/remen/guobao.html\" class=\"keylink\" target=\"_blank\">果报</a>。从三昧正观生。于虚空中遥散释迦文佛上。所散之花。于虚空中变成花鬘华云华盖宝鬘宝云宝盖缯鬘缯云缯盖。<a href=\"/remen/gongyang.html\" class=\"keylink\" target=\"_blank\">供养</a>释迦牟尼佛。复以百千种色花鬘末香涂香细末栴檀。遥散释迦牟尼佛上而以供养。即于彼处五体投地。顶礼释迦牟尼佛足。作如是言。南无释迦牟尼佛。及娑婆世界诸菩萨摩诃萨。发大<a href=\"/remen/zhuangyan.html\" class=\"keylink\" target=\"_blank\">庄严</a>成就大<a href=\"/remen/jingjin.html\" class=\"keylink\" target=\"_blank\">精进</a>力诸先旧者。能持正法有大威力。能利益一切众生而作照明。正求一乘。能守护三世<a href=\"/remen/fofa.html\" class=\"keylink\" target=\"_blank\">佛法</a>城堑。不断佛种住娑婆世界者。作如是言。我今应往彼土见释迦牟尼佛。并诸菩萨摩诃萨及余众生。</p><p>尔时花光开敷遍身如来。闻二菩萨作如是言。又筹量观察深心所行。复以佛法诫敕安慰告言。善男子。汝今欲往娑婆世界。见释迦牟尼佛。并诸菩萨及余众生者。当生尊重心怜愍心饶益心。所以者何。彼诸菩萨。于甚深法不生怖畏。亦不诽谤。能奉三世诸<a href=\"/\" class=\"keylink\" target=\"_blank\">佛教</a>戒。以无著心种诸善根。不为果报勤行诸波罗蜜。此诸菩萨摩诃萨等。以本愿故生彼佛土。为守护诸佛法城堑故。亦欲遍学一切佛法故。汝等今欲往彼见耶。时二菩萨白佛言。世尊。若承佛神力及三世诸佛威势护助愿欲往见。尔时华光开敷遍身如来告美音妙音菩萨摩诃萨。今欲往者当与文殊师利法王子俱往。善男子当共汝往。尔时美音妙音菩萨摩诃萨。语文殊师利法王子言。我今因仁者力。欲往娑婆世界。见释迦如来。并诸菩萨及余众生。文殊师利言。善男子。我今欲往十方世界。多供养恭敬尊重赞叹<a href=\"/remen/libai.html\" class=\"keylink\" target=\"_blank\">礼拜</a>诸佛。为令一切众生入佛菩提得佛智故。时二菩萨语文殊师利言。我今亦共仁者。至十方世界。多供养恭敬尊重赞叹礼拜诸佛。如仁者。为一切众生入佛菩提得佛智故。我亦随学。尔时文殊师利。顶礼花光开敷遍身如来。右绕三匝尊重恭敬。与彼菩萨并尊者舍利弗。受佛教已一心瞻仰渐渐却退。以如幻花而用散佛。以众花鬘聚涂香末香聚诸幢幡盖聚。皆是先佛威神之力。能生<a href=\"/remen/huanxi.html\" class=\"keylink\" target=\"_blank\">欢喜</a>踊跃欣乐。以供养佛以供养法。为令众生得解脱故。供养佛已。犹如壮士屈伸臂顷。于彼佛前忽然不现。在东方恒河沙佛前自然而现。皆悉如上说广博严净不退转轮法。彼佛世界无有女人。亦无声闻辟支佛乘世界庄严皆如莲华开敷遍身如来佛土。菩萨庄严充满其国亦复如是。彼国诸佛脐中皆出一大莲花。文殊师利而坐其上。恭敬供养现诸神变皆亦如上。南西北方四维上下亦复如是。一一方面恒河沙诸佛如来。文殊师利而现其前。彼诸世尊。皆说广博严净不退转轮法。亦遣侍者菩萨摩诃萨。此诸菩萨下莲花台。一心<a href=\"/remen/nianfo.html\" class=\"keylink\" target=\"_blank\">念佛</a>合掌恭敬咨问彼佛。云何名三乘。亦欲因文殊师利威神力往娑婆世界见释迦牟尼佛听受法教。文殊师利皆悉安慰。十方世界诸菩萨摩诃萨。我当共汝至娑婆世界。见释迦牟尼佛。如是时间于此娑婆世界阎浮提中夜犹未晓。</p><p>尔时尊者阿难。从房门孔有光来入。即从床起出自房时。见有光明照只陀林日犹未出。见只陀林大水盈满。其水澄清无诸扰浊。房舍园林悉皆不现便作是念。今日必说未曾有法故现斯瑞。尔时尊者阿难。举足入水不没不湿。心生欢喜诣佛精舍。见一万莲花回旋围绕世尊精舍。闻大音乐歌颂之声。彼诸莲花出大光明。照只陀林及舍卫国。乃至三千大千世界。佛威神故乃令阿难。心生欢喜。右膝着地一心合掌顶礼世尊。如是时间天已明了。尔时佛精舍边回旋莲华中有一莲华。忽然而来至只陀林处中而住。尊者阿难。见是事已便作此念。我今应往为佛世尊敷置法座。所以者何。今有此瑞必说大法。尔时阿难为佛世尊敷置法座。当尔之时。大地六变震动。乃至十方恒沙世界皆亦震动。动遍动等遍动。起遍起等遍起。震遍震等遍震。摇遍摇等遍摇踊遍踊等遍踊。吼遍吼等遍吼。是时天雨优钵罗华波头摩花拘物头华分陀利花。如是等花遍满三千大千世界。华果诸树自然而现。时比丘僧欲出只陀园门而不能出。见只陀林大水盈满。其水澄清无诸扰浊。房舍园林悉皆不现。唯见大光遍照祇洹。集在房门而作是言。今现此瑞必说大法。</p><p>尔时世尊从三昧安祥而起。出自精舍升所敷座。当尔之时。释迦牟尼佛及十方佛放大光网。其光皆有百千种色照明正法。令诸众生生欢喜故。尔时文殊师利。游诸佛土皆与二菩萨俱。所经佛土皆悉礼拜供养诸佛尊重赞叹。为众生故。为得佛智故。为摄众生受<a href=\"/remen/jiaohua.html\" class=\"keylink\" target=\"_blank\">教化</a>故。现不可思议神变之事。随其所乐而为说法。时文殊师利法王子。知释迦牟尼佛已升法座。与诸菩萨摩诃萨。从地踊出住于佛前。与无量阿僧祇百千万亿那由他菩萨摩诃萨。绕释迦牟尼佛满百千匝。持百千万种种色花。其花有不可思议百千万叶。皆生欢喜踊跃欣乐以散佛上。所散诸花遍满三千大千世界。复以优迦娑罗细末栴檀而散佛上。复以种种花香。其香亦有百千种色。常出戒香忍香精进香禅香慧香智方便香神通香<a href=\"/remen/liuboluomi.html\" class=\"keylink\" target=\"_blank\">六波罗蜜</a>香无所著香具诸道品方便之香。其栴檀香。能生欢喜踊跃欣乐。其香光明。皆是十方诸佛神力之所守护。为供养释迦牟尼佛。故发大精进勇猛精进超胜精进坚固精进无等等精进。供养释迦牟尼佛。尔时文殊师利与诸菩萨摩诃萨。便庄严此土。化作八楞摩尼宝树八觚分明。亦有种种宝树庄严。宝盖幢幡以摩尼宝网。及诸铃网而严饰之。变此大地成摩尼宝。于其地上造诸堂阁。窗牖都栏妙宝墙壁。大小诸河泉源花池。优钵罗花波头摩花芬陀利花摩尼宝花。充满其中以<a href=\"/remen/ganlu.html\" class=\"keylink\" target=\"_blank\">甘露</a>水。其水八味流注池中。有种种鸟游集其上。作是变现为令众生心欢喜故。为得佛智故。发大堪忍故。发菩萨心故。现如是等无量神变。是诸<a href=\"/remen/foli.html\" class=\"keylink\" target=\"_blank\">佛力</a>。亦是文殊师利法王子力。亦是释迦牟尼佛本愿之力。尔时文殊师利及诸菩萨摩诃萨。作是神变已住于佛前。</p><p>尔时世尊放从法生光。遍照文殊师利及诸菩萨摩诃萨身。为令坐故。佛便微笑身出莲华。其花有百千种色出。无量百千不可思议光。金刚为根。因陀罗宝为须。优勒迦娑罗栴檀宝王为台。在虚空中。诸菩萨摩诃萨。于其华上结加趺坐。释迦牟尼佛。于自脐中放一光明。其光名曰照诸众生最胜金刚王。即此光中有亿那由他莲花。其花亦出若干种色。其色寂静无量无边过于日光。清净香洁遍照十方。其莲花中自然变成微妙花帐。而是花帐诸佛所护。从法性生安隐寂静。顺解脱门空<a href=\"/remen/wuxiang.html\" class=\"keylink\" target=\"_blank\">无相</a>无作。不生不灭相应。踰过三世平等眼所见。文殊师利安坐花帐身相显现。一心合掌<a href=\"/remen/zhengnian.html\" class=\"keylink\" target=\"_blank\">正念</a>观佛。所谓佛能通达一切诸法。能生金刚三昧。于一切法无所得三昧。尔时世尊。知文殊师利。及十方诸佛所使菩萨摩诃萨。乐求法者专向一乘。已于先佛种诸善根。为文殊师利之所守护无怯弱心。勤修精进求佛菩提。如是等众安隐坐已。</p><p>尔时世尊告阿难。汝往遍告只陀林中诸比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。使集听法。时尊者阿难诣诸比丘房而告之言。诸大德。世尊今敕汝等来集听法。诸比丘言。大德阿难。我等先见此瑞不能得往。阿难言。以何事故而不能往。诸比丘言。我等见只陀林中大水盈满。其水澄清无诸扰浊。大光遍照。房舍园林悉不复现。以是事故不能得往。时尊者阿难。还至佛所白佛言。彼诸比丘不能得来。所以者何。彼作是言。我等见是只陀林中大水盈满。其水澄清无诸扰浊。大光遍照。房舍园林悉不复现。以是事故不能得来。佛告阿难。彼诸比丘。于非水中而作水想。不但于非水中而作水想。亦于非色中而作色想。非受想行识中作受想行识想。非坚信作坚信想。非坚法作坚法想。非八人作八人想。非须陀洹果作须陀洹果想。非斯陀含果作斯陀含果想。非阿那含果作阿那含果想。非阿罗汉果作阿罗汉果想。非声闻乘作声闻乘想。非辟支佛乘作辟支佛乘想。阿难。汝往重告诸比丘比丘尼优婆塞优婆夷来集听法。此法皆是汝等昔所未闻。时尊者阿难。复往诸比丘所而告之言。诸大德。世尊告敕汝等来集听法。如是音声遍舍卫国。诸比丘比丘尼优婆塞优婆夷普闻此声。时尊者阿难。知四部众闻此语已。还至佛所而白佛言。我以遍告<a href=\"/remen/sizhong.html\" class=\"keylink\" target=\"_blank\">四众</a>来集听法。</p><p>尔时世尊告大目揵连。汝速往诣三千大千世界。遍告诸菩萨摩诃萨发大庄严者。及诸比丘比丘尼优婆塞优婆夷。天龙夜叉揵闼婆阿修罗迦楼罗紧那罗摩睺罗伽人与非人敬信佛法僧久种善根者。集只陀林听受正法。此法汝等昔所未闻。<a href=\"/remen/tianren.html\" class=\"keylink\" target=\"_blank\">天人</a>阿修罗及余<a href=\"/remen/shijian.html\" class=\"keylink\" target=\"_blank\">世间</a>所不能转。唯于先佛所久种善根。乐求大乘最胜乘第一乘无上乘无等等乘菩萨摩诃萨。发大庄严勤行此法者能受能转。时尊者大目揵连受佛教已。即于佛前忽然不现。犹如壮士屈伸臂顷。遍至三千大千世界。菩萨摩诃萨。比丘比丘尼优婆塞优婆夷。天龙夜叉揵闼婆阿修罗迦楼罗紧那罗摩睺罗伽人与非人。敬佛法僧久种善根者。而告之言。世尊告敕。汝等来集听法。尔时大目揵连。承佛威力及己神足。还至佛所白佛言。诸听法众皆悉已集。尔时四众普来集会。纵广一千由旬在上诸天及余众生。住虚空中者。纵广五千由旬。</p><p>尔时文殊师利法王子白佛言。世尊。今此四众诸来集者。一心合掌顶礼如来。供养恭敬。世尊威德未敢就坐。唯愿世尊。垂哀听坐。尔时世尊。熙怡微笑。是时有无量阎浮那提金色莲花。从地踊出。各百千叶。尸利迦宝为根。因陀罗尼宝为须。赤真珠为台。七宝为茎。大如车轮。诸来会者。在于佛前皆坐其上与文殊师利诸来菩萨摩诃萨。三十二相而自庄严身真金色。入于三昧身出光明。尔时文殊师利。及诸菩萨摩诃萨。诸来四众。莲花台上曲躬恭敬。一心合掌瞻仰世尊。时文殊师利白佛言。世尊。今此四众虚空诸天皆已坐定。唯愿如来等正觉。说广博严净不退转轮法。今此会众比丘比丘尼优婆塞优婆夷百千诸天。皆生须陀洹果想斯陀含果想阿那含果想阿罗汉果想声闻乘想辟支佛乘想。唯愿世尊。为除此众如是诸想。以何<a href=\"/remen/yinyuan1.html\" class=\"keylink\" target=\"_blank\">因缘</a>。世尊。说须陀洹果斯陀含果阿那含果阿罗汉果声闻乘辟支佛乘。世尊默然。时尊者舍利弗白佛言。世尊。我夜后分明相出时。从自房出诣文殊师利房。欲入房时遥见佛精舍边。有十千莲花回旋围绕。闻大音乐歌颂之声。彼诸莲花出大光明。照只陀林及舍卫国。乃至三千大千世界。如是之相是何先瑞。佛告舍利弗。此是文殊师利所请法瑞。尔时阿难白佛言。世尊。我夜后分房门孔中有光来入。即从床起出自房时。见有光明照只陀林犹如日出。见只陀林大水盈满。其水澄清无诸扰浊。房舍园林悉皆不现。如是之相是何先瑞。尔时世尊告阿难言。此是文殊师利所请广博严净不退转轮法瑞。尔时世尊即为阿难。而说偈言。</p><p>佛乘无有上清净无浊秽</p><p>文殊<a href=\"/remen/wuwei.html\" class=\"keylink\" target=\"_blank\">无畏</a>者今问如此事</p><p>是乘无分别无漏无戏论</p><p>文殊无畏者今问如此事</p><p>此乘无所有毕竟无所生</p><p>是处不可着文殊今已问</p><p>是中终不说出生于诸果</p><p>诸佛导世者说此微密语</p><p>菩提无音声亦无来去相</p><p>文殊无畏者今问如此事</p><p>虽说诸音声其性不可得</p><p>文殊所问法无音声文字</p><p>音声犹如风无性无住处</p><p>文殊所问法远离诸音声</p><p>阿难今善听文殊所问法</p><p>诸佛微密语宣说菩提空</p><p>诸佛菩提法皆悉空寂相</p><p>无有诸方所亦无有住处</p><p>菩提如虚空无生亦无灭</p><p>亦无来去相唯佛能显示</p><p>犹如虚空中无有诸相貌</p><p>文殊今问此妙净菩提法</p><p>去来今诸佛等说此菩提</p><p>非是可见法亦无能见者</p><p>如此法性相以音声显现</p><p>法界与菩提二俱不相见</p><p>净檀波罗蜜尸罗亦复然</p><p>能净忍辱者显现佛菩提</p><p>能净于精进<a href=\"/remen/chanding.html\" class=\"keylink\" target=\"_blank\">禅定</a>亦复然</p><p>净慧净智者能显见菩提</p><p>能净于方便到神通<a href=\"/remen/bian.html\" class=\"keylink\" target=\"_blank\">彼岸</a></p><p>无依无猗者以声说菩提</p><p>我说三乘法诸果差别名</p><p>随其所乐闻分别而为说</p><p>五浊世众生其心多怯弱</p><p>畏佛<a href=\"/remen/zhihui.html\" class=\"keylink\" target=\"_blank\">智慧</a>故不趣佛菩提</p><p>成就第四果名曰阿罗汉</p><p>从声得悟者是名为声闻</p><p>我说缚解相因缘各差别</p><p>晓了此诸缘能现见诸法</p><p>便名阿罗汉亦号辟支佛</p><p>通达无生法是名为菩萨</p><p>空三昧无作无相无所有</p><p>从此解脱门能入于<a href=\"/remen/niepan.html\" class=\"keylink\" target=\"_blank\">涅槃</a></p><p>于前中后际终不生染着</p><p>已离于方所是故名无为</p><p>阿难汝当知文殊问甚深</p><p>能解微密语不分别诸果</p><p>文殊住一乘不分别诸法</p><p>以是故问佛诸果相所以</p><p>三世皆平等空寂无性相</p><p>远离语音声不分别菩提</p><p>文殊所教化诸来大菩萨</p><p>二十恒河沙其数不减少</p><p>今来诣我所欲闻菩萨行</p><p>亦欲听三乘种种差别相</p><p>文殊无畏者为除彼疑心</p><p>是故今问我果相及乘相</p><p>此是佛威神亦是本愿力</p><p>为拔苦众生分别说三乘</p><p>文殊无畏者殷勤劝请我</p><p>唯愿大法王说菩萨所行</p><p>百千亿诸天供养佛世尊</p><p>皆着诸果相愿除此疑心</p><p>今此四部众比丘等来集</p><p>着诸果音声不解微密语</p><p>为除彼疑故文殊今问我</p><p>以是众因缘诸菩萨来集</p><p>尔时阿难白佛言。文殊师利法王子。问佛世尊广博严净不退转轮法耶。佛言。阿难。如是如是。文殊师利法王子。问我广博严净不退转轮法。所以者何。诸佛世尊。皆转广博严净不退转轮法。阿难白佛言。以何因缘。世尊。说坚信坚法八人须陀洹斯陀含阿那含阿罗汉声闻辟支佛耶。世尊。彼之所行是菩萨法耶。佛告阿难。如是如是。彼所<a href=\"/remen/xingzhe.html\" class=\"keylink\" target=\"_blank\">行者</a>是菩萨法。所以者何。五浊众生心乐小法不求大乘。是故诸佛以方便力随众生性而为说法。以诸众生多乐小法不堪大乘如来以方便力观其深心。令发道意入佛智慧。阿难。如来以如是方便度诸众生到安隐处。无为无作离心数法。皆悉平等永灭苦乐。无有方所亦无住处。安隐寂静无余涅槃。</p><p>尔时世尊说是语已而便默然。时尊者阿难问文殊师利言。以何因缘故如来默然。文殊师利言。尊者阿难。以诸众生闻说是法少能信者是故默然。世尊说微密之语。唯我能了。今四部众咸生此疑。以何缘故。世尊说坚信法乃至声闻辟支佛耶。今此百千万亿那由他诸天。亦有百千万亿那由他诸菩萨摩诃萨。皆生疑心。世尊何故说坚信坚法乃至声闻辟支佛乘。以佛默然而不说此难信法故。诸河泉源小大诸水湛然不流。空中诸鸟亭住不飞。日月不行。一切灯炬无复光照。一切众生无有威光。所以者何。世尊默然而不解说难信法故。</p><p>尔时世尊所住精舍。一万莲华回旋围绕者。皆发此言。唯愿世尊。说广博严净不退转轮法。所以者何我等曾于此处闻九十二亿百千那由他诸佛皆说此法。是时尊者舍利弗白佛言。世尊。愿说广博严净不退转轮法。所以者何。我夜后分与文殊师利法王子。至东方恒河沙佛土。是诸如来皆说此法。南西北方四维上下。无量无边不可计数诸佛世尊皆宣此法。时虚空中有八十万五千那由他诸天。白佛言。世尊。愿说广博严净不退转轮法。所以者何。我等曾于此处。闻九十二亿百千那由他诸佛皆说此法。尔时尊者阿难白佛言。世尊。以何因缘。说坚信坚法乃至声闻辟支佛。今此四众咸皆默然。乃至无有謦咳之声。今此会中百千万亿众生皆生疑惑。世尊何故。说坚信坚法乃至声闻辟支佛乘。唯愿世尊。拔此大众心中疑箭。此诸大众是佛时证。佛告阿难如是如是。诸佛世尊所说之法皆有时证。阿难白佛言。谁是证耶。佛告阿难。法是我证。诸佛如来以法为证而有所说。</p><p>佛告阿难。谛听谛听善思念之。吾当为汝分别解说。菩萨摩诃萨。名曰坚信。乃至名曰辟支佛乘。时尊者阿难。诸大声闻。皆悉一心听佛所说。佛告阿难。菩萨摩诃萨。令无量无边阿僧祇众生信佛知见。信佛知见已。不着色不着受想行识。以不着色不着受想行识故。是菩萨摩诃萨名为坚法。复次阿难。菩萨摩诃萨。信诸佛所说法皆悉空寂。信此法者。是菩萨摩诃萨。名为坚信。复次阿难。菩萨摩诃萨。信于佛智。便作是念。我等亦当成就此智。亦不见此智。是故阿难。菩萨摩诃萨名为坚信。复次阿难。菩萨摩诃萨。于五欲乐不生欣乐成就信力。是故菩萨摩诃萨名为坚信。复次阿难。菩萨摩诃萨作是念。如佛世尊。以不可思议法施诸众生。我亦应学以不可思议法施诸众生。如是菩萨摩诃萨名为坚信。复次阿难。菩萨摩诃萨心生欢喜舍一切物。乃至自身尚以<a href=\"/remen/bushi.html\" class=\"keylink\" target=\"_blank\">布施</a>。何况余物。信行此施而不倚着。于一切处不生悭吝。以此因缘<a href=\"/remen/huixiang.html\" class=\"keylink\" target=\"_blank\">回向</a>菩提。亦不起菩提见。是菩萨摩诃萨名为坚信。复次阿难。菩萨摩诃萨<a href=\"/remen/xinxing1.html\" class=\"keylink\" target=\"_blank\">信心</a>清净无有怯弱。于佛法僧心得淳净。守护六情无所愿求。无信众生。于佛法僧令生信乐。已生信乐心不放逸。发菩提心不着心相。信知六界与法界等。云何信知。所谓此界以诸音声文字故说实不可得。信知诸行是<a href=\"/remen/wuchang.html\" class=\"keylink\" target=\"_blank\">无常</a>苦空<a href=\"/remen/wuwo.html\" class=\"keylink\" target=\"_blank\">无我</a>之法。亦信无漏圣戒非戏论法具诸三昧。信一切众生即是灭界。众生之相即是灭相。以无依心见诸众生即是法界。而于此法不见法界。所以者何。法界即是众生<a href=\"/remen/wuxin.html\" class=\"keylink\" target=\"_blank\">无心</a>之界。菩萨摩诃萨如是信者名为坚信。一切众生无有住处。所以者何。<a href=\"/remen/zixing.html\" class=\"keylink\" target=\"_blank\">自性</a>空故。亦复不见众生形相。见诸众生同涅槃相。所以者何。众生界空。是故即见是涅槃相。若有能信如是法者。令多众生得如是信。是故阿难。菩萨摩诃萨名为坚信。尔时世尊欲重宣此义。而说偈言。</p><p>能令诸众生信向佛知见</p><p>心不生染着是名为坚信</p><p>信诸佛说法其性相皆空</p><p>能信解此法是名为坚信</p><p>信诸佛知见是不可思议</p><p>发心而勤求我应得是智</p><p>不生信乐心贪求五欲乐</p><p>是信力成就是名为坚信</p><p>信诸牟尼尊以法施众生</p><p>我亦应随学是名为坚信</p><p>信能行布施乃至舍自身</p><p>亦不生施想是名为坚信</p><p>信能施一切不生悭吝心</p><p>尽回向菩提是名为坚信</p><p>信向于诸佛其心无秽浊</p><p>亦信无心法是名为坚信</p><p>能守护六情亦不复愿求</p><p>已信解此法是名为坚信</p><p>诸不信众生以信而建立</p><p>令随顺佛法是名为坚信</p><p>以此信向心尽回向菩提</p><p>而不得心相是名为坚信</p><p>知六界平等即与法界同</p><p>以音声分别不得诸界性</p><p>信诸行无常苦空无有我</p><p>成就是信力是名为坚信</p><p>信无漏圣戒非是论戏法</p><p>具戒三昧者是名为坚信</p><p>信诸众生界即是灭界性</p><p>能信如是相是名信中信</p><p>众生无依性即是诸法界</p><p>如此诸法界其性难思议</p><p>若能如是信随顺彼<a href=\"/remen/faxiang.html\" class=\"keylink\" target=\"_blank\">法相</a></p><p>此无畏菩萨是名为坚信</p><p>信诸众生身毕竟无所住</p><p>其性本空无是故无处所</p><p>众生是涅槃其性即空故</p><p>以是义显示寂静涅槃相</p><p>若能如是信名无畏菩萨</p><p>如是诸众生皆名为坚信</p><p>阿难善<a href=\"/remen/shouchi.html\" class=\"keylink\" target=\"_blank\">受持</a>亦如是宣说</p><p>若有如是信是名为坚信</p><p>如是等诸法余无量无边</p><p>佛为诸菩萨说是差别相</p><p>如是阿难。如来应正等觉。以方便力为声闻人说菩萨摩诃萨名为坚信。复次阿难。今当为乐此法众生。复以偈颂说菩萨摩诃萨名坚信义。尔时世尊。即说偈言。</p><p>皆共和合一心听我说<a href=\"/remen/fozi.html\" class=\"keylink\" target=\"_blank\">佛子</a>诸功德</p><p>布施持戒及精进忍辱禅定智慧身</p><p>信向乐求如是法不信者信佛净智</p><p>有如是信名菩萨导化世间无厌惓</p><p>信解诸法无分别其性空寂佛所说</p><p>若能善解如是法是名菩萨坚信者</p><p>信佛知见无有量发心欲求如是智</p><p>无上大人所有智我当何时得此智</p><p>不信欲乐是净法不为欲因行恶业</p><p>以信力故乐求法有此胜信名菩萨</p><p>信诸如来以法施我亦应当如是学</p><p>佛所说法随顺行有此胜信名菩萨</p><p>信能舍此上肴膳象马金宝及奴婢</p><p>男女眷属所爱妻大小村城及国土</p><p>亦以手足支节施破骨出髓无所畏</p><p>耳鼻眼目及以头有此胜信名菩萨</p><p>信知此身内无主是故能以惠施他</p><p>亦复能以妙法施以是因缘求佛智</p><p>信能舍此无我身见来求者心欢喜</p><p>如是众生我善友为菩提舍危脆身</p><p>信如是法菩提因以清净心化世间</p><p>闻法不疑佛知见有此胜信名菩萨</p><p>知眼无常及耳鼻舌身及意亦复然</p><p>知是虚伪不牢固为菩提因悉能舍</p><p>见苦众生无信手化令住信能信施</p><p>自住慈心愍世间皆令信佛最上智</p><p>见着六尘行恶者化令回心趣佛智</p><p>不得此心菩提因能信菩提无心相</p><p>见诸众生界无智不知六界是平等</p><p>此法皆同法界相以音声说不可得</p><p>见诸众生在<a href=\"/remen/shengsi.html\" class=\"keylink\" target=\"_blank\">生死</a>无常计常痴冥中</p><p>教信诸行是无常令信解空无有我</p><p>见诸众生行恶戒教令信佛无上戒</p><p>自净戒定诸功德有此胜信名菩萨</p><p>见诸众生多懒堕教令信佛大精进</p><p>知精进力自调伏能持此信名菩萨</p><p>见愚众生计<a href=\"/remen/shouming.html\" class=\"keylink\" target=\"_blank\">寿命</a>教信阴身无有寿</p><p>了知灭界同法界若知此法是胜信</p><p>分析此身无去住虽复异世业不亡</p><p>所造<a href=\"/remen/shane.html\" class=\"keylink\" target=\"_blank\">善恶</a>诸业因终不远离此法性</p><p>见众生性无依法此界亦同诸众生</p><p>法界平等不思议无畏菩萨如是信</p><p>佛说此信无有二勤修善行知诸法</p><p>亦为他说如是信而不染着于三有</p><p>信如是等众生性无有决定<a href=\"/remen/changzhu.html\" class=\"keylink\" target=\"_blank\">常住</a>处</p><p>空不可取无相法能信是法名菩萨</p><p>是诸众生如空定亦不寂静涅槃界</p><p>不可说有诸性相知是法者名持信</p><p>见诸众生信边法以寂静法而导之</p><p>故于<a href=\"/remen/sanjie.html\" class=\"keylink\" target=\"_blank\">三界</a>得高称亦名持信胜菩萨</p><p>若有如是妙胜信发无畏心乐求法</p><p>我法若有黠慧人广向时众而宣说</p><p>已说坚信诸功德及余种种差别相</p><p>不着三界清净心怜愍众生良<a href=\"/remen/futian.html\" class=\"keylink\" target=\"_blank\">福田</a></p><p>长夜布施自调伏住清净戒修忍辱</p><p>精进<a href=\"/foxue/changshi/153408.html\" class=\"keylink\" target=\"_blank\">修定</a>及智慧行菩萨行心调伏</p><p>以诸相应方便智导众生到安隐处</p><p>能令不堕诸恶趣有如是智名菩萨</p><p>以真净心动世界震起波踊有六种</p><p>光照华上坐菩萨皆说寂静空无法</p><p>东方国土及南方西方北方亦复然</p><p>上方下方及四维皆同说此寂静法</p><p>宁舍身命不疑佛亦教他人信佛智</p><p>若诸众生有是信佛及行者能证知</p></div>"
},{
    "title": "第二卷 广博严净不退转轮经",
    "author": "智严共宝云 译",
    "html": "<div class=\"B1_text\"><p>第二卷 广博严净不退转轮经</p><p>复次阿难。云何如来说菩萨摩诃萨名为坚法。阿难当知。菩萨摩诃萨。于佛<a href=\"/remen/zhengfa.html\" class=\"keylink\" target=\"_blank\">正法</a>终不退转。<a href=\"/remen/shouchi.html\" class=\"keylink\" target=\"_blank\">受持</a><a href=\"/remen/fofa.html\" class=\"keylink\" target=\"_blank\">佛法</a>为他宣说终不毁犯。于不可思议真<a href=\"/remen/rufa.html\" class=\"keylink\" target=\"_blank\">如法</a>界。应当逮得如是等法。坚心受持而无怯弱。能观诸法真实之相不生染着故。而于此法无所受持。于法非法亦不生着。应如是持乐求诸法。求已能受。受已能持。持已能说。<a href=\"/remen/huanxi.html\" class=\"keylink\" target=\"_blank\">欢喜</a>调柔易可共住。常乐宣说寂静之法。不动法界能逮诸法真实之相。于诸法中善得调伏。亦不毁损<a href=\"/remen/changzhu.html\" class=\"keylink\" target=\"_blank\">常住</a>妙身。如此之身常住故妙。应知此身无始无终无聚无散。应如是知。如佛<a href=\"/remen/shizun.html\" class=\"keylink\" target=\"_blank\">世尊</a>。为诸菩萨分别解说。于此法中亦应逮得。见一切法清净无垢。善解诸法无可着处。诸法性虚不可得见。以不见故无所受持。宣<a href=\"/remen/shuofa.html\" class=\"keylink\" target=\"_blank\">说法</a>界<a href=\"/remen/wuxiang.html\" class=\"keylink\" target=\"_blank\">无相</a>无性。无有言说亦无所有无有思想。远离思想心不可得。其性寂静离诸音声。无有言说非境界法。常乐受持宣说是法。而于是法心无所依。以如是等无所有法。种种差别为菩萨摩诃萨说。而于此法不作合散无种种相。如其所说皆已逮得。已得此法名为性地。性地菩萨摩诃萨。乃至于少法中不生来去想。已能受持不来去法。而于此法不生增减亦无聚散。若能受持不增不减不聚不散。如是等法是名坚法。菩萨摩诃萨于诸法性得无所得。以于此法性无所得故。是菩萨摩诃萨名为坚法。尔时世尊。欲重宣此义。而说偈言。</p><p>于诸佛正法而无所退转</p><p>能持如是法是名为坚法</p><p>未曾有毁犯不思议法界</p><p>能逮如是法是名为坚法</p><p>久<a href=\"/remen/faxin.html\" class=\"keylink\" target=\"_blank\">发心</a>受持诸佛所说法</p><p>心无有怯弱是名为坚法</p><p>于一切法性正趣而勤求</p><p>不生染着心是名为坚法</p><p>不着亦不住亦能教示他</p><p>能持如是法是名为坚法</p><p>调柔易共住宣说寂静法</p><p>不动彼法性是名为持法</p><p>了知诸法体而无有性相</p><p>于此法决定是名为持法</p><p>亦未曾毁损常住真妙身</p><p>当知此身者即以法为体</p><p>此身无终始诸法之所成</p><p>于此无增减是名为持法</p><p>佛为诸菩萨宣说诸<a href=\"/remen/faxiang.html\" class=\"keylink\" target=\"_blank\">法相</a></p><p>能得如是法是名为持法</p><p>此界性自空于法无染着</p><p>能持如是法是名为持法</p><p>观察一切法性空不可见</p><p>以不见法故亦复无所持</p><p>以无所持故能显示法界</p><p>无性相音声其体无所有</p><p>远离诸思想心亦不可得</p><p>以不得心故名不可思议</p><p>已远离心想宣示寂静法</p><p>无音声境界名不可思议</p><p>能持如是法亦复无所信</p><p>不依无所信不依无所有</p><p>佛为诸菩萨宣说如是法</p><p>不合亦不散亦无种种相</p><p>若说于此行得住于性地</p><p>已住于性地即名性地人</p><p>住性地菩萨毕竟无所依</p><p>能持如是法是名为持法</p><p>以是故阿难菩萨摩诃萨</p><p>于法无所得即名为持法</p><p>若有诸<a href=\"/remen/zhongsheng.html\" class=\"keylink\" target=\"_blank\">众生</a>佛道生远想</p><p>以方便力故令到究竟处</p><p>如是法及余为诸菩萨说</p><p>以微妙方便显示佛知见</p><p>持法大明人唯佛能证知</p><p>及<a href=\"/remen/xiuxing.html\" class=\"keylink\" target=\"_blank\">修行</a>此法<a href=\"/remen/wuwei.html\" class=\"keylink\" target=\"_blank\">无畏</a>诸菩萨</p><p>不可思议智说持法差别</p><p>法非法清净安住是法中</p><p>如是阿难。如来正等觉。以方便力故为声闻人。说菩萨摩诃萨名为坚法。复次阿难。云何如来说菩萨摩诃萨名为八人。阿难当知。菩萨摩诃萨。已过八邪修八<a href=\"/remen/jietuo.html\" class=\"keylink\" target=\"_blank\">解脱</a>不着八正。过凡夫法而无所作。逮平等道过凡夫法。勤求<a href=\"/remen/puti.html\" class=\"keylink\" target=\"_blank\">菩提</a>不得菩提。离诸邪见而修<a href=\"/remen/zhengjian.html\" class=\"keylink\" target=\"_blank\">正见</a>。逮平等道离自身相。虽未得<a href=\"/remen/foshen.html\" class=\"keylink\" target=\"_blank\">佛身</a>。而求菩提离众生想。而修佛想逮平等想。离众生摷窟法求无摷窟法。于诸法中而无所住。所以者何。不见有法而可住者。过<a href=\"/remen/shijian.html\" class=\"keylink\" target=\"_blank\">世间</a>法开通圣法已逮灭界。亦不得世间及出世间法。远离有无是法非法。善能观察断常二边。观去来现在心相。乃至<a href=\"/remen/putixin.html\" class=\"keylink\" target=\"_blank\">菩提心</a>相亦不可得。所以者何。已逮众生心相平等法故。是以毒不能害火不能烧刀不伤身。所以者何。已能远离诸境界故。虽未得佛行。已于诸趣无有决定。所以者何。菩提离诸趣故。菩提趣者安静无为。菩提性空无有处所。是以刀不伤身名不可害。其乘速疾名不可害。所以者何。速达此乘无有挂碍。以是事故刀不伤身。亦有遍缘众生慈菩提行慈。一切众生界不可得。无所行慈一切法空慈。趣寂静界慈。离嗔恚慈。行智明慈。能照菩提。众生界不可得慈。遍缘众生故刀不能伤。知欲色<a href=\"/remen/wusejie.html\" class=\"keylink\" target=\"_blank\">无色界</a>皆悉平等。亦知法界平等如菩提无种种相。不可知不可着无戏论无垢秽。安隐寂静离诸音声。菩萨摩诃萨能了知是界。于诸趣中所有言说音声皆能了知。所以者何。以于无来去法界中得无住法忍故。善知一切众生言音。而为解说寂灭之法。不作是念。我于是时为此众生说法。已远离我想诸音声故。知诸法寂静故。于诸法中不取其相。不可得故。不着言说故。是菩萨摩诃萨名为八人。尔时世尊。欲重宣此义。而说偈言。</p><p>已过于八难正住八解脱</p><p>不着八正见是名为八人</p><p>已过凡夫法而不住正道</p><p>处中离二边是名为八人</p><p>已过凡夫法而离求菩提</p><p>不得菩提相是名为八人</p><p>远离诸邪见能修行正见</p><p>逮得平等道是名为八人</p><p>远离自身相而不住菩提</p><p>虽未得佛身是名为八人</p><p>除去众生想能修行佛想</p><p>已逮平等相是名为八人</p><p>离众生摷窟求无摷窟法</p><p>不住于诸法是名为八人</p><p>已过世间法而开通圣法</p><p>成就于灭界是名为八人</p><p>诸佛所说法及余世间法</p><p>不得此法相是名为八人</p><p>见有是一边见无第二边</p><p>能舍如是见是名为八人</p><p>观察中道法及与断常边</p><p>知是平等想是名为八人</p><p>不得过去心及与未来心</p><p>现在心不住是名为八人</p><p>所说最初心能生菩提者</p><p>此心不可得云何得菩提</p><p>若能逮得此不得菩提心</p><p>故毒火不能伤害坏其身</p><p>其趣虽不定遍修如是行</p><p>逮无去来法故名不可害</p><p>菩提无趣相以音声故说</p><p>善解音声相故名不可害</p><p>去相不可得来相亦复尔</p><p>音声说去来故名速疾乘</p><p>是故名安隐亦名为空无</p><p>亦名速疾乘亦名不可害</p><p>如是速疾乘菩萨应通达</p><p>无能挂碍者是故名不害</p><p>设以利刃刀不能伤其身</p><p>不见于身相故刀不能害</p><p>遍缘众生慈及以菩提慈</p><p>行菩提慈故不为刀所害</p><p>无行无众生不得众生界</p><p>寂静无生慈遍缘众生慈</p><p>远离嗔恚慈及行智明慈</p><p>能照菩提慈遍缘诸众生</p><p>解刀是空法善修于身相</p><p>未得菩提道不为刀所害</p><p>已逮寂静界远离诸恶趣</p><p>恶业不能障不为刀所害</p><p>远离于无明已证知明法</p><p>逮得菩提照是名为八人</p><p>能知欲<a href=\"/remen/sejie.html\" class=\"keylink\" target=\"_blank\">色界</a>无色界是空</p><p>皆悉是平等是名为八人</p><p>界与菩提等无有种种相</p><p>无智无分别清净无戏论</p><p>已逮此平等菩萨无所依</p><p>所说诸音声能遍至诸趣</p><p>来去诸音声皆归于法界</p><p>于无住法中得此最上忍</p><p>善解众生音为说寂灭法</p><p>不生如是心我为彼说法</p><p>已过音声法不取种种相</p><p>知诸法寂灭是名为八人</p><p>已过诸音声通达音声界</p><p>不着音声者故名为八人</p><p>阿难以是事是名为八人</p><p>虽作如是说其实不可得</p><p>如是阿难。如来等正觉。以方便力为声闻人。说菩萨摩诃萨名为八人。</p><p>复次阿难。云何如来说菩萨摩诃萨名须陀洹。阿难当知。不可思议佛道名须陀洹。菩萨摩诃萨住无所住近于佛道。不受诸法无所依倚亦无所缘。不住诸法毕竟无生。菩萨摩诃萨为得是道故。坚固<a href=\"/remen/jingjin.html\" class=\"keylink\" target=\"_blank\">精进</a>坚固思惟无有<a href=\"/remen/xiedai.html\" class=\"keylink\" target=\"_blank\">懈怠</a>。终不违逆心无所依。诸佛所乘无上最胜出要之道。不着此道亦不住中。以如是道推求诸法。虽复推求而无所得。而于彼道不动不住。于道想<a href=\"/remen/shengsi.html\" class=\"keylink\" target=\"_blank\">生死</a>想佛想能生平等。于结障法平等诸法。平等诸佛平等。远离身见能生佛见开悟诸见。修对治想已过我想。阿难。以是事故。菩萨摩诃萨名须陀洹。不着佛道逮无染道。不疑佛菩提。不选择戒。乃至不见佛戒。以不见故。不选择戒不分别戒。永断三结不住<a href=\"/remen/sanjie.html\" class=\"keylink\" target=\"_blank\">三界</a>。已逮佛道离众生想。无所依止离依止法。专求佛道得安隐寂静道不惜身命。以欢喜心能舍一切物。颜貌和悦无有嚬蹙。为菩提故而行<a href=\"/remen/bushi.html\" class=\"keylink\" target=\"_blank\">布施</a>。无有少物而不能舍。为济苦众生故。令到<a href=\"/remen/niepan.html\" class=\"keylink\" target=\"_blank\">涅槃</a>故。为修有相法故。得无相法故。离众生想入众无畏。说寂静法净菩提道。无所怖畏。乃至无有死畏。所以者何。以逮得寂静法。远离尘垢安住佛道。善修恶趣诸平等想无戏论道。阿难。以是事故。菩萨摩诃萨名须陀洹。尔时世尊。欲重宣此义。而说偈言。</p><p>不思议佛道名为须陀洹</p><p>若有住此道必流入菩提</p><p>此道如<a href=\"/remen/xukong.html\" class=\"keylink\" target=\"_blank\">虚空</a>不依一切法</p><p><a href=\"/remen/wuyuan.html\" class=\"keylink\" target=\"_blank\">无缘</a>无所住所有不可得</p><p>菩萨坚精进能逮如是法</p><p>诸佛导世者无上出要道</p><p>不染着此道亦复不住中</p><p>以此道推求不见一切法</p><p>此道无动摇亦复无住中</p><p>不懈怠如佛不逆无所畏</p><p>所说生死相佛想亦复然</p><p>能于此平等知是须陀洹</p><p>诸结及与障能覆佛道者</p><p>皆悉能远离是名须陀洹</p><p>能断于身见而生于佛见</p><p>开悟诸邪见善修对治想</p><p>善修自身想知我想过患</p><p>是名须陀洹不着于佛道</p><p>设生此犹豫我不得菩提</p><p>即得无染着而求于佛道</p><p>亦不选择戒不愿佛尸罗</p><p>已断于戒想不分别尸罗</p><p>永断于三结不住于三界</p><p>已逮得佛道善修众生想</p><p>以无所缘道而求于菩提</p><p>已逮寂静道佛无垢菩提</p><p>好乐行布施和颜无嚬蹙</p><p>不惜于身命为无戏论道</p><p>为苦恼众生一切皆能舍</p><p>令过须陀洹妙胜果之上</p><p>远离诸有想善通达无相</p><p>以是故无有恶名诸怖畏</p><p>所说法非法二俱能远离</p><p>于中不染着无有恶名畏</p><p>若入大众时其心无所畏</p><p>宣说寂灭法已净菩提道</p><p>若起众生想能生其真实</p><p>以是故无垢远离一切畏</p><p>已离一切怖乃至无所畏</p><p>已得寂静道安隐无有上</p><p>知恶趣平等而不生怖畏</p><p>此道现在前无有吾我想</p><p>菩萨如是法名为须陀洹</p><p>为乐小法者而作如是说</p><p>以微妙方便宣说于佛法</p><p>于道放逸者令入如是法</p><p>诸佛之导师舍方便而说</p><p>为诸久行人求最胜道者</p><p>以是故阿难我说须陀洹</p><p>黠慧诸众生能解了是事</p><p>以是故阿难我说须陀洹</p><p>不黠慧众生谬分别是事</p><p>凡小无智心不解微密语</p><p>愚心起诤讼不解微妙义</p><p>满足多百法乃名须陀洹</p><p>以须陀洹名显示诸佛法</p><p>如是阿难。如来等正觉。以方便力为声闻人。说菩萨摩诃萨名须陀洹。</p><p>复次阿难。云何如来说菩萨摩诃萨名斯陀含。阿难当知。菩萨摩诃萨。随<a href=\"/remen/xuefo.html\" class=\"keylink\" target=\"_blank\">学佛</a>智解了菩提不从缘生。为无缘智故而求佛智。以众<a href=\"/remen/yinyuan1.html\" class=\"keylink\" target=\"_blank\">因缘</a>求无处所禅。而求佛智得烧<a href=\"/remen/fannao.html\" class=\"keylink\" target=\"_blank\">烦恼</a>法。烧诸烦恼得佛平等法。求未得法如诸佛阿罗诃三藐三<a href=\"/remen/fotuo.html\" class=\"keylink\" target=\"_blank\">佛陀</a>。虽度众生而不动众生。求不动众生界。有诸众生慧心微薄。愁忧苦恼不解法界。欲令此众住于智故而求佛智。于根力觉道解脱<a href=\"/remen/sanmei.html\" class=\"keylink\" target=\"_blank\">三昧</a>。先<a href=\"/remen/zijue.html\" class=\"keylink\" target=\"_blank\">自觉</a>悟<a href=\"/remen/juewu.html\" class=\"keylink\" target=\"_blank\">觉悟</a>众生。而求佛智所可用智能至道场。为得此智。而求佛智佛眼。是不可思议无障碍眼。恒以此眼利益世间。为求是智眼故。求智中胜智所可用智。知一切法如如亦不可得。此智所可用智。令一切众生住是智中。所谓不住一切法智。以是事故而来此间。来已见众生界。是不可思议界。求是界已不得此界。众生从何而生。不知众生生处。从众生界有差别名。观察法界众生界时。不见是差别相。见众生界尽入法界。见法界是平等道佛法道是众生不可得道众生平等智道。为求是无比智故。此智清净离尘垢。不得此智不可以此智求。知此智是无所知智。菩萨摩诃萨。以此智故而有差别。未得此智。为求此智而来此间。阿难。以是事故。菩萨摩诃萨名斯陀含。尔时世尊。欲重宣此义。而说偈言。</p><p>随学诸佛智其智无有上</p><p>以求佛智故是名斯陀含</p><p>所说众因缘能生于菩提</p><p>为如是缘故是故来此间</p><p>所说无处禅能烧诸烦恼</p><p>以是故来此为生此禅故</p><p>先所未得法一切智所行</p><p>我亦欲求故而来于此间</p><p>不动诸众生法界亦如是</p><p>为不移动故是故来此间</p><p>苦恼无黠慧愁忧诸众生</p><p>欲令如是众住佛无量智</p><p>诸根力觉道解脱及与禅</p><p>自觉觉他故而求于佛智</p><p>能趣向道场先佛所行法</p><p>为求此法故是故来此间</p><p>为求如是智不思议佛眼</p><p>求如是眼故而来于此间</p><p>诸佛导世师所行巧方便</p><p>为求如是智诸智中最胜</p><p>诸所可用智能知诸法如</p><p>此智不可得云何求诸法</p><p>愿令多众生安住无上智</p><p>亦欲令他知故来于此间</p><p>来已见众生其界不思议</p><p>是以斯陀含来此求众生</p><p>以求众生界众生不可得</p><p>是故虽来求亦复不可知</p><p>不知诸众生及以众生界</p><p>若能知此界知众生差别</p><p>观察一切法观已无所见</p><p>安住于定心而求诸佛法</p><p>若有此净智无垢性清净</p><p>亦不得此智而知于所知</p><p>以如是众生能逮得此智</p><p>名无依菩萨是故来此间</p><p>阿难以是事名为斯陀含</p><p>无黠慧众生谬分别是事</p><p>阿难以是事名为斯陀含</p><p>勤精进众生乃能知是事</p><p>慧者解微密于深法决定</p><p>能解如是义速能生菩提</p><p>如是阿难。如来等正觉。以方便力为声闻人。说菩萨摩诃萨名斯陀含。</p><p>复次阿难。云何如来说菩萨摩诃萨名阿那含。阿难当知。菩萨摩诃萨。已过分行得佛所行。远离一切诸所行法。知无来去法。于诸法中无所依无所住。是故不来此间。所以者何。亦不见法来去相故。已过凡夫离凡夫想。亦离佛想过无所住法。无有因缘能使来者。所以者何。已逮寂静界故。诸佛导世者。说凡夫禅不<a href=\"/remen/wangsheng.html\" class=\"keylink\" target=\"_blank\">往生</a>。彼离诸难处永断爱欲。不贪抟食永离食想。逮得菩提示诸邪见无所贪着。知六十二见性同涅槃离诸盖想。离诸法中所有过患清净无垢。制伏憍慢拔无明箭。已害爱结无复喜爱。烧诸烦恼离一切想。拔忧恼箭离慢大慢。善知诸音逮得照明。乘不可思议佛乘。得菩萨摩诃萨性。离欲污泥得先佛所藏。最胜智藏无增无减。得一切众生乘中最上佛乘。离有无想断一切疑。菩萨摩诃萨成就如是等法。不来此间名阿那含。复次阿难。菩萨摩诃萨有缘众生令住菩提。云何而住。所谓众生即是菩提。菩提即是众生。能觉众生想。所以者何。已了知性空故。知众生界是不可思议界故。是故能觉此想。能知众生界即是虚空界。虚空界空故远离众生界。虚空界离虚空性无所止住。虚空界虚空性空。以如是法令诸众生<a href=\"/remen/huixiang.html\" class=\"keylink\" target=\"_blank\">回向</a>菩提。所以者何。知众生是虚空界。众生界皆入虚空界。所以者何。众生性诸法性各各相入。所以者何。以不可得故。以不可得故不来此间。是故数名阿那含。一切诸法中无有数相。诸佛已过数相。阿难。以是事故。菩萨摩诃萨名阿那含。尔时世尊。欲重宣此义。而说偈言。</p><p>已离不复来更不修分行</p><p>已离分行故是名阿那含</p><p>善知来去相不依一切法</p><p>不得少处所而可来此间</p><p>诸佛导世师所说凡夫禅</p><p>更不往彼间是名阿那含</p><p>诸法无来相去相不可得</p><p>逮无来去相是名阿那含</p><p>其人更不复趣向三恶道</p><p>已逮诸佛法是名阿那含</p><p>永断一切欲不贪于抟食</p><p>已逮菩提道是名阿那含</p><p>所说诸见处凡有六十二</p><p>更不住见处故名阿那含</p><p>诸法无性相已离于性相</p><p>如实了知故更不来此间</p><p>说涅槃寂静能烧诸烦恼</p><p>能远离诸相故不来此间</p><p>已断诸难处能远离尘垢</p><p>到安隐涅槃是名阿那含</p><p>已降伏恶魔及其诸眷属</p><p>不为彼所动是名阿那含</p><p>已拔无明箭亦害诸爱结</p><p>已觉知喜爱是名阿那含</p><p>能烧诸烦恼亦离诸有想</p><p>决定胜妙果是名阿那含</p><p>已拔忧恼箭除去诸憍慢</p><p>善知<a href=\"/remen/wuyin.html\" class=\"keylink\" target=\"_blank\">五阴</a>相是名阿那含</p><p>已逮诸照明不思议佛乘</p><p>远离欲污泥是名阿那含</p><p>已得大智藏先佛之所藏</p><p>诸藏中最胜是名阿那含</p><p>已安住无上诸佛之大乘</p><p>永断诸疑心是名阿那含</p><p>有缘诸众生皆令住菩提</p><p>为彼住菩提而不来此间</p><p>能知诸空界众生界难思</p><p>已离如是想是名阿那含</p><p>能知众生界及以法界空</p><p>不得诸众生是名阿那含</p><p>其心更不求取着诸有相</p><p>已到无相处是名阿那含</p><p>阿难以是事是名阿那含</p><p>以无所住法而住佛法中</p><p>是故阿难。如来等正觉。以方便力为声闻人。说菩萨摩诃萨名阿那含。</p><p>复次阿难。云何如来说菩萨摩诃萨名阿罗汉。阿难当知。菩萨摩诃萨。离诸分行应行佛行。拔济一切众生行破诸烦恼。应为烦恼所苦众生解烦恼缚。而不得众生亦不得烦恼缚。应作是事名阿罗汉。舍有所得住无所得知一切空。此空亦空通达无相。以离诸相离一切想。知众生想是过患法。能舍无智达<a href=\"/remen/wuxin.html\" class=\"keylink\" target=\"_blank\">无心</a>法。晓了空法应逮菩提。应生不可思议佛菩提。以是事故名阿罗汉。应宣说法如三世佛已说今说当说。其所说法皆悉寂静。无有戏论清净无秽。通达是事故名阿罗汉。应令众生住于菩提。知一切法及与菩提是无所有而不可取。应修佛慈不着众生慈。以如是慈遍缘众生。而不得众生。已逮众生不可得慈故。名阿罗汉。应说诸法利益众生。而不起法非法想。于诸法中。应常在先。是名阿罗汉。应为众生说根力觉道。而于此法不染不着故名阿罗汉。应令众生知清净菩提。令彼众生起如是菩提故名阿罗汉。应于世间众生利养而不贪着。应为众生说不贪着利养法。说此法故名阿罗汉。应往诸佛世界。应见诸佛如佛见佛。见如是佛世界已。应当发心求如是世界。所谓不可思议世界。不可量世界。无等等世界。无边世界。无戏论世界。不可说世界。空世界。无相世界。无作世界。不退转世界。离女人世界。离淫欲世界。无烦恼世界。佛无碍辩世界。菩萨世界。无障碍世界。无染世界。降魔世界。无怨敌世界。无毕竟涅槃世界。此诸世界。于一切世界中上。应求如是世界。故名阿罗汉。未生诸法。应生起故名阿罗汉。于欲不染于可嗔法不生嗔。故名阿罗汉。于无上灭集智。速通达故名阿罗汉。以阿罗汉故名为菩提。以菩提故名阿罗汉。菩提不动。以众生界不动故。应令百千万亿众生住菩提道。住菩提道故名阿罗汉。一切众生及与菩提。从无分别生。应以是平等法教诸众生。此平等法。于一切法中无与等者。此平等菩提从无分别生。应知如是法。知是法已。为众生说无有增减。成就无增减法故名阿罗汉。应说如是离音声法故名阿罗汉。应解如是多众生着。所谓众生不可得着。众生断常着。众生身见着。不能过着。见诸法不生不灭无为无作着。不坏色着。不坏受想识行着。离凡夫法着。建立诸佛法着。须陀洹果想着。斯陀含果想着。阿那含果想着。阿罗汉果想着。辟支<a href=\"/remen/foguo.html\" class=\"keylink\" target=\"_blank\">佛果</a>想着。如来等正觉想着。菩提心想着。为菩提故行施着。为菩提故护戒着。取嗔恚想行忍着。取懈怠想行精进着。取乱心想生<a href=\"/remen/chanding.html\" class=\"keylink\" target=\"_blank\">禅定</a>着。取恶慧想修<a href=\"/remen/zhihui.html\" class=\"keylink\" target=\"_blank\">智慧</a>着。于父母妻子男女眷属兄弟姊妹所爱诸亲着。欲见爱念诸亲着。乐谈说着。烦恼法出要法作二见着。贪利养着。见在家<a href=\"/remen/chujia.html\" class=\"keylink\" target=\"_blank\">出家</a>着。见卑胜法着。离凡夫法着。缘佛法着。见下上法着。具足诸相方便着。生佛世界想着。应除众生如是着故名阿罗汉。亦不分别是众生是涅槃法。是众生非涅槃法。是众生能生法。是众生不能生法。是众生行菩提。是众生不能行菩提。是众生持戒。是众生毁戒。是众生多福。是众生少福。不起如是二见名阿罗汉。亦不分别是众生是<a href=\"/remen/futian.html\" class=\"keylink\" target=\"_blank\">福田</a>。是众生非福田。是众生精进。是众生不精进。是众生凡小。是众生智明。此是女人。此是男子。此是非男非女。此是法。此是非法。不起如是二见名阿罗汉。亦不分别是众生于菩提退转。是众生于菩提不退转。是众生于菩提得<a href=\"/remen/zizai.html\" class=\"keylink\" target=\"_blank\">自在</a>。是众生于菩提不得自在。是众生近菩提。是众生远菩提。发如此心。我当得菩提入无余涅槃。略说能除众生一切着故名阿罗汉。阿难。阿罗汉如是除众生着已。亦为众生说众生实性。说如是法故。菩萨摩诃萨名阿罗汉。尔时世尊。欲重宣此义。而说偈言。</p><p>已能舍一切所有诸分行</p><p>能舍分行故是名阿罗汉</p><p>能断诸烦恼及苦众生结</p><p>皆令得解脱是名阿罗汉</p><p>远离有所得住无所得法</p><p>知一切法空是名阿罗汉</p><p>已能知解空亦通达无相</p><p>远离一切相是名阿罗汉</p><p>应行最胜行诸佛之所行</p><p>度脱诸众生生死大险难</p><p>已离一切相知众生想过</p><p>能舍诸想故是名阿罗汉</p><p>舍诸无知想通达无心法</p><p>已知空法故是名阿罗汉</p><p>应逮得诸佛不思议菩提</p><p>应勤行精进是名阿罗汉</p><p>应宣说诸法清净无戏论</p><p>令众生住道是名阿罗汉</p><p>应以遍缘慈令众生安乐</p><p>而不得众生是名阿罗汉</p><p>应宣说诸法于众最第一</p><p>无法非法想是名阿罗汉</p><p>应为诸众生说根力觉道</p><p>不染着此法是名阿罗汉</p><p>应令他众生觉了清净法</p><p>亦能生菩提是名阿罗汉</p><p>应不生贪着世所有利养</p><p>不贪利养故是名阿罗汉</p><p>应往诣诸佛严净妙世界</p><p>诸佛所住处为众生说法</p><p>应当发是心求此严净界</p><p>应求是界故是名阿罗汉</p><p>于欲无所染嗔处不生嗔</p><p>知菩提平等是名阿罗汉</p><p>已于灭集智通达寂灭相</p><p>以菩提道故是名阿罗汉</p><p>于诸众生界不移动众生</p><p>令多亿众生皆住菩提道</p><p>众生及菩提从无分别生</p><p>能知此平等是名阿罗汉</p><p>一切法等中此法等最上</p><p>此等及菩提从无分别生</p><p>知已为他说而无有增减</p><p>亦从此法生故名阿罗汉</p><p>应为此众生说无音声法</p><p>解脱多众生而无有动者</p><p>众生不可得及断常二边</p><p>为除诸邪见令得脱众苦</p><p>着诸法生灭无为无作相</p><p>诸苦恼众生以相而分别</p><p>不毁坏于色于受亦复然</p><p>想行及与识令离此诸着</p><p>于此凡夫法而见有移动</p><p>住佛法不住皆令得解脱</p><p>住于诸果想缘觉想亦然</p><p>为众生说法令离佛想着</p><p>着于菩提心着施亦复然</p><p>着于戒忍者为说无著法</p><p>取于懈怠想分别行精进</p><p>定心与乱想恶慧及妙慧</p><p>不分别此法知无种种相</p><p>应当如是说是名阿罗汉</p><p>坚着于我想声闻多分别</p><p>为除分别故应为彼说法</p><p>父母及妻子无慧故贪着</p><p>此道非菩提是生死所行</p><p>此是我兄弟姊妹爱念心</p><p>除彼贪爱着是名阿罗汉</p><p>故作巧谈说发他喜勇心</p><p>生意欲得见先旧诸所亲</p><p>若得相见时展<a href=\"/remen/zhuansheng.html\" class=\"keylink\" target=\"_blank\">转生</a>爱着</p><p>无智颠倒故属魔不自在</p><p>远离诸利养知利养过患</p><p>应为诸众生说诸利养过</p><p>此是烦恼法此是出要法</p><p>不着此二见是名阿罗汉</p><p>贪着于利养而不能自解</p><p>能除彼着故是名阿罗汉</p><p>此是在家法此是出家法</p><p>凡小起分别应为解彼着</p><p>于一切法中而见有卑胜</p><p>着是器非器应解如是着</p><p>远离凡夫法而缘于佛法</p><p>应为彼说法离得不得着</p><p>大小非坚法如是甚众多</p><p>当应为解着众生如是相</p><p>能生诸相好其事亦众多</p><p>唯有调柔者能除彼想着</p><p>诸佛妙世界兴起修净心</p><p>着彼世界想应当为除却</p><p>涅槃非涅槃能生不能生</p><p>此行菩提道此不求菩提</p><p>恶戒及善戒有福及无福</p><p>愚智诸众生而作种种相</p><p>如是诸众生多有种种想</p><p>为除此想故应为彼说法</p><p>此是良福田此非良福田</p><p>分别愚智法其事亦众多</p><p>取着于女想亦复分别男</p><p>是圣是非圣分别起二见</p><p>众生无慧心起于此二见</p><p>着此二见者应当为除断</p><p>退转不退转有记及无记</p><p>此近于菩提此不近菩提</p><p>已逮于菩提毕竟般涅槃</p><p>行如是诸相分别于涅槃</p><p>唯有调柔者除众生是想</p><p>是名阿罗汉亦名除想者</p><p>此是菩萨法说名阿罗汉</p><p>若见此本缘知是阿罗汉</p><p>如是阿难。如来等正觉。以方便力为声闻人。说菩萨摩诃萨名阿罗汉。</p><p>复次阿难。云何如来说菩萨摩诃萨名为声闻。阿难当知。菩萨摩诃萨。以佛法声不可思议法声寂静菩提法声无戏论法声无垢清净法声。令无量无边不可计众生闻故名为声闻。复以涅槃是无比法安乐法声。念处正勤神足根力觉道法声。令多众生速能勤求名为声闻。说此身空非坚固法。坚固不可得。凡夫愚小贪着此身。为解说声。又说眼入所见虚妄。应生佛眼不可思议<a href=\"/remen/fayan.html\" class=\"keylink\" target=\"_blank\">法眼</a>。以此眼故令多众生无愚惑声。又说诸法无生相声名为声闻。又说音声其喻如响。不应于声而生染着。无有闻者亦无说者。于香不生嗅想。无有嗅香者。如人梦中嗅众多香。实无有香亦无嗅者。以颠倒故起嗅香想。此香犹如梦法。而不可信亦无牢固。说是法声名为声闻。复说舌入犹如肉段。不能知味。如此肉段。犹如聚沫实无所有。如是味想不可思议。味界无心。离诸心法不应生心。知心是不住相。说如是法声令众生闻。名为声闻。又于此法了了现见。如其所见能宣说声。又说是身空无性相。以无相故不生亦无所生。为多众生说是菩提法声名为声闻。复说意入空无所有亦无<a href=\"/remen/zixing.html\" class=\"keylink\" target=\"_blank\">自性</a>。其犹如幻不生不灭。说是法声名为声闻。又说不可思议法施此法能得菩提。菩提不可思议。法施亦不可思议。能生不可思议菩提法。所以者何。如其种子果实亦然。此中无果。以音声故说果。复说财施下劣法施最胜。除却悭心。无所分别不生施想。犹如幻师于所幻事无所分别。如是以无所分别心。而行布施能生菩提。说是法声名为声闻。此声离一切说息诸烦恼。过诸言说离诸染着。以是音声为诸众生宣说佛法。所以者何。此音声一切音中最上。以是音声宣说佛法。此声不可破坏亦无所依。从无二无别生。如其所生说无二无别佛法。是故阿难。菩萨摩诃萨。以如是法声令众生闻。名为声闻。尔时世尊。欲重宣此义。而说偈言。</p><p>以不可思议最上佛法声</p><p>令多众生闻菩萨名声闻</p><p>能为多众生说菩提寂灭</p><p>清净无戏论是名为声闻</p><p>宣说涅槃乐其乐无有比</p><p>亦说寂灭相是名为声闻</p><p>说念处正勤根力及觉道</p><p>速生此法故是名为声闻</p><p>宣说此身空牢固不可得</p><p>为诸凡小者显说是身相</p><p>又语于眼入所见皆虚妄</p><p>无智诸众生于此生染惑</p><p>应生于佛眼难思平等眼</p><p>于无生法中亦不生惑着</p><p>如声犹如响解耳亦复然</p><p>此中无闻者亦复无说者</p><p>以无闻说故不应生染着</p><p>宣示诸众生是名为声闻</p><p>如人于梦中嗅种种诸香</p><p>但依颠倒起而实无所有</p><p>应如是知鼻不能嗅彼香</p><p>为颠倒众生菩萨宣说是</p><p>说舌是空无肉段不知味</p><p>若肉能知味手触时应知</p><p>宣说如是想味想多过患</p><p>当知此味界是不可思议</p><p>菩萨无所依能现见了了</p><p>宣说现见法是名为声闻</p><p>宣说如是身空无有性相</p><p>空无性相故不生无所生</p><p>菩提亦如是不生无所生</p><p>为多众生说故名为声闻</p><p>说意入性相其实无所有</p><p>说无所有法故名为声闻</p><p>宣说布施法法施难思议</p><p>此施能出生无上佛菩提</p><p>财施是下劣法施为最胜</p><p>能除悭贪心得至菩提果</p><p>离诸宣说声息诸烦恼声</p><p>离诸染着声无垢清净声</p><p>最上微妙声其声性寂静</p><p>以此寂静声说难思佛法</p><p>此声不可坏亦复无所依</p><p>说无二无别故名为声闻</p><p>以如是音声宣诸佛所说</p><p>随音声而说而求菩提道</p><p>常为他宣说严净佛世界</p><p>无上道世师诸佛所住处</p><p>说此三千界如虚空而住</p><p>如空诸众生皆同涅槃相</p><p>所说四十四令众生差别</p><p>皆悉如虚空不思无分别</p><p>此界亦如是莫生坚固想</p><p>此中无生死无烦恼可灭</p><p>生中无法生亦无有众生</p><p>此皆寂静故无有见生者</p><p>恒为众生说昼夜不断绝</p><p>而不生是念我为众生说</p><p>声闻如是知亦为众生说</p><p>无闻能闻故是名为声闻</p><p>其心意勇猛宣说最上法</p><p>若能知此法亦知诸法如</p><p>声闻说如是无染无有漏</p><p>亦为多众生说无染着法</p><p>若知无染界清净无戏论</p><p>于诸佛法中欲观不能见</p><p>诸佛所说法远则不可见</p><p>近亦复无有而能得见者</p><p>声闻说是法令多众生信</p><p>安住是法中故名为声闻</p><p>阿难以是事我说是声闻</p><p>当知是声闻是无依菩萨</p><p>是故阿难。如来等正觉。以方便力为声闻人。说菩萨摩诃萨名为声闻。</p><p>复次阿难。云何如来说菩萨摩诃萨名辟支佛。阿难当知。菩萨摩诃萨。于一切法现见了了。以现见了了故能知圣法。而于诸法不增不减。觉一切法无有增减。现见了了名辟支佛。觉知一切不可思议法。觉知一切众生等同涅槃。而不可得不生不灭。不生不灭故即是实际。照涅槃际。众生际。一切诸法无所有际。称名字际。不可言说际。不依言说。不可以言说说。所以者何。言说法空不得自在。言说不能知众生际及以法际。现见了了觉知此际名辟支佛。现见色阴。以言说故名为色阴。而此色阴无有言说。离言说故。但以言说名为色阴。此中<a href=\"/remen/wuwo.html\" class=\"keylink\" target=\"_blank\">无我</a>我所。所以者何。言说说者此二皆空。不得自在不生不灭。言说无知。云何能说此是色阴。受想行识。亦应如是了了现见。现见识阴。以言说故名为识阴。而此识阴无有言说。离言说故。但以言说名为识阴。此中无我我所。所以者何。言说说者此二皆空。不得自在不生不灭。言说无知。云何能说此是识阴。于此五阴言说诸缘了了现见名辟支佛。所以者何。此阴言说诸缘。此缘无缘非缘能知。阿难。是菩萨摩诃萨名辟支佛。尔时世尊。欲重宣此义。而说偈言。</p><p>现见一切法知圣法亦然</p><p>无诤不可坏毕竟无有相</p><p>现见一切法其性相自空</p><p>若知自性相毕竟无所有</p><p>已逮此现见与彼法无异</p><p>是名为正觉难思辟支佛</p><p>众生如涅槃其始不可得</p><p>无始无终际是名为实际</p><p>众生如涅槃毕竟无有生</p><p>若法无有生说名为涅槃</p><p>众生如涅槃亦有诸照用</p><p>照用无有我故名为涅槃</p><p>众生如涅槃立种种名字</p><p>不生亦不灭以言说故说</p><p>言说性是空言说无所知</p><p>以无所知故众生是涅槃</p><p>言说不自在无我无有心</p><p>以言说无性毕竟无所有</p><p>言说不依际亦复无所住</p><p>言说所说者难思众生际</p><p>众生际涅槃不思议实际</p><p>安隐无戏论最胜归依处</p><p>犹如电光际即是众生际</p><p>无缘无处所不思议实际</p><p>一切法边际无有众名字</p><p>以名字名故其际不可得</p><p>实际不可名亦无能知者</p><p>众生际无我当知此际空</p><p>言说不依际言说无所宣</p><p>若能了知此无有众生际</p><p>言不自在空言不知诸际</p><p>言说所言者难思众生际</p><p>如是等诸际自然能觉知</p><p>是名为正觉难思辟支佛</p><p>现见于色阴以名字故说</p><p>此阴无言说常离言说故</p><p>远离于所知所知名计寿</p><p>能知此所知而无有住处</p><p>所说名色阴色阴无有我</p><p>言不自在空毕竟无生灭</p><p>所言言说性毕竟无所有</p><p>以无所有故能说色阴名</p><p>受想亦如是行识亦复然</p><p>以无有言说说是五阴名</p><p>此阴不可说亦复不可断</p><p>不生亦不灭无处非<a href=\"/remen/wuchang.html\" class=\"keylink\" target=\"_blank\">无常</a></p><p>非烦恼出要非报亦非业</p><p>非取亦非舍非戏论寂灭</p><p>亦非奢摩他非毗婆奢那</p><p>非多欲知足非懈怠精进</p><p>非掉亦非悔亦无有增减</p><p>不得所生法而可以为戒</p><p>不修无分别宣说无分别</p><p>无怖无有诤无缚亦无解</p><p>以此入言说言说无所入</p><p>言说及诸法无言说而说</p><p>自能逮现见说法无穷已</p><p>依如是三昧不着诸言说</p><p>有此现见智知言说平等</p><p>如言说诸法以无言说说</p><p>已逮此现见更不复随他</p><p>是名为正觉难思辟支佛</p><p>复次阿难。菩萨摩诃萨。现见无明及行非生想。知识自性。知名色自性。知六入自性。知触自性。知受自性。知爱自性。知取自性。知有自性。知生自性。知老死自性。于此法中了了现知名辟支佛。尔时世尊。欲重宣此义。而说偈言。</p><p>现见于无明毕竟不能生</p><p>犹如水中影终始无所有</p><p>明见一切法而无动摇相</p><p>若见法如是是故名为明</p><p>明性如虚空一切法皆尔</p><p>若得此现见是名辟支佛</p><p>如说此身行而不在于内</p><p>亦不在于外此身行不生</p><p>身行如芭蕉毕竟无坚固</p><p>不生亦不灭其性如虚空</p><p>无畏诸菩萨若得此现见</p><p>是名为正觉难思辟支佛</p><p>了知一切法其性常如幻</p><p>亦能深信解识无所有性</p><p>观察如此识所行而虚妄</p><p>以有此知故能知识性空</p><p>已知智非知一切处无染</p><p>若知如是法识则同于幻</p><p>如说诸名色无受不可说</p><p>而知其性相毕竟无所有</p><p>能说诸入性而无有取相</p><p>能如是知入此是性空故</p><p>触性无不在住于诸入中</p><p>观察此触时如幻无所有</p><p>触性本自空分别故能知</p><p>而此诸触性住处无方所</p><p>若能现见触智者能远离</p><p>有慧远离触是名辟支佛</p><p>能知受相空受亦无自性</p><p>如泡不牢固毕竟无所有</p><p>已断一切爱通达无爱法</p><p>已到爱尽处是名辟支佛</p><p>知取无所取亦知是虚无</p><p>不生无所有如热时炎水</p><p>本来诸有想及本有生想</p><p>若知此性想毕竟无所有</p><p>已离一切老更不复受死</p><p>而于一切处不复更受身</p><p>已逮此现见而无有所依</p><p>以辟支佛名宣说诸菩萨</p><p>如是阿难。如来等正觉。以方便力为声闻人。说菩萨摩诃萨名为辟支佛。如是阿难。诸佛如来。说菩萨摩诃萨名为坚信坚法八人须陀洹斯陀含阿那含阿罗汉声闻辟支佛。尔时尊者阿难。便说偈言。</p><p>自在导世师不可说而说</p><p>于空中作结即空而解之</p><p>佛有大方便说无著法者</p><p>于不可说法而能分别说</p></div>"
},{
    "title": "第三卷 广博严净不退转轮经",
    "author": "智严共宝云 译",
    "html": "<div class=\"B1_text\"><p>第三卷 广博严净不退转轮经</p><p>尔时阿难白佛言。<a href=\"/remen/shizun.html\" class=\"keylink\" target=\"_blank\">世尊</a>。一切<a href=\"/remen/shijian.html\" class=\"keylink\" target=\"_blank\">世间</a>必生疑惑不能解了。如来等正觉。以何缘故说坚信坚法乃至辟支佛耶。尔时世尊告阿难言。阿难当知。若有<a href=\"/remen/zhongsheng.html\" class=\"keylink\" target=\"_blank\">众生</a>于先佛所造众善行。能解如来密语不生疑惑。所以者何。能知如来密语。如幻如热时炎如梦所见如影如响。阿难。若如是知密语者不生疑惑。是故阿难。菩萨摩诃萨。于如来等正觉密语应如是知。若有勤行<a href=\"/remen/jingjin.html\" class=\"keylink\" target=\"_blank\">精进</a>不得精进。勤修<a href=\"/remen/zhihui.html\" class=\"keylink\" target=\"_blank\">智慧</a>不得智慧者。不生疑惑。尔时世尊。欲重宣此义。而说偈言。</p><p>诸佛导世者微密语难知</p><p>为发大<a href=\"/remen/zhuangyan.html\" class=\"keylink\" target=\"_blank\">庄严</a>无异菩萨说</p><p><a href=\"/remen/xiedai.html\" class=\"keylink\" target=\"_blank\">懈怠</a>无智者不能解密语</p><p>应当勤精进为解密语故</p><p>如幻炎梦见如电亦如响</p><p>以言说显现如是等诸法</p><p>如是知诸佛所说微密语</p><p>能以如是慧照净微密智</p><p>不应如是知<a href=\"/remen/puti.html\" class=\"keylink\" target=\"_blank\">菩提</a>可宣说</p><p>应如是觉知无言说故空</p><p>空不能知空空不分别空</p><p>断一切分别显示如是空</p><p><a href=\"/remen/xukong.html\" class=\"keylink\" target=\"_blank\">虚空</a>无所归亦无有取舍</p><p>以无取舍故是故知法空</p><p>佛告阿难。若如是知有为法皆悉如梦。而不放逸者不生疑惑。说是法时。五亿<a href=\"/remen/biqiu.html\" class=\"keylink\" target=\"_blank\">比丘</a>生坚信想者。即从坐起整其衣服。偏袒右肩右膝着地。一心合掌皆共和合。住于佛前。而说偈言。</p><p>今日牟尼尊除我等疑心</p><p>得解微密义以信求菩提</p><p>复有五亿比丘生坚法想者。从诸比丘闻此偈已。即从坐起。乃至合掌。住于佛前。而说偈言。</p><p>今蒙菩提照除我等疑冥</p><p>得解微密义坚法求菩提</p><p>复有十亿比丘生八人想者。从诸比丘闻此偈已。即从坐起。乃至和合。住于佛前。而说偈言。</p><p>先住八地心今日皆除舍</p><p>得解微密义八人求菩提</p><p>复有十一亿比丘生须陀洹想者。从诸比丘闻此偈已。即从坐起乃至和合。住于佛前。而说偈言。</p><p>今于<a href=\"/remen/fofa.html\" class=\"keylink\" target=\"_blank\">佛法</a>中得断诸疑网</p><p>解佛微密语宣说须陀洹</p><p>复有二万五千比丘生斯陀含想者。从诸比丘闻此偈已。即从坐起乃至和合。住于佛前。而说偈言。</p><p>我等本深着志乐斯陀含</p><p>今皆得离着寂灭无戏论</p><p>复有五百亿比丘生阿那含想者。从诸比丘闻此偈已。即从坐起乃至和合。住于佛前。而说偈言。</p><p>今遭救世尊远离诸戏论</p><p>得菩提光照永拔诸果想</p><p>复有三万五千亿得四禅比丘生阿罗汉想者。从诸比丘闻此偈已。即从坐起乃至和合。住于佛前。而说偈言。</p><p>我已离<a href=\"/remen/fannao.html\" class=\"keylink\" target=\"_blank\">烦恼</a>通达无异法</p><p>知诸乘平等皆悉如幻法</p><p>复有二万比丘生声闻想者。从诸比丘闻说偈已。即从坐起乃至和合。住于佛前。而说偈言。</p><p>离缚牟尼尊止我等虚说</p><p>密说声闻义我今皆通达</p><p>复有五千比丘生辟支佛想者。从诸比丘闻此偈已。即从坐起乃至和合。住于佛前。而说偈言。</p><p>我等今现见辟支佛所行</p><p>解佛微密义难思辟支佛</p><p>复有一万<a href=\"/remen/biqiuni.html\" class=\"keylink\" target=\"_blank\">比丘尼</a>生须陀洹果想。斯陀含果想。阿那含果想。阿罗汉果想者。从诸比丘闻说偈已。即从坐起乃至和合。住于佛前。而说偈言。</p><p>今知平等法永断女身分</p><p>佛无有异言必成人中尊</p><p>复有八万八千优婆塞。生须陀洹果想。斯陀含果想。阿那含果想者。从诸比丘闻此偈已。即从坐起乃至和合。住于佛前。而说偈言。</p><p>我等心无垢如净毗琉璃</p><p>为修佛法故今日当<a href=\"/remen/chujia.html\" class=\"keylink\" target=\"_blank\">出家</a></p><p>尔时虚空中。有六十亿那由他诸天。以天曼陀罗华而散佛上。散已住立。而说偈言。</p><p>本有诸乘想亦有诸果想</p><p>今日悉除舍必当成菩提</p><p>尔时有百千阿罗汉。<a href=\"/remen/sheli.html\" class=\"keylink\" target=\"_blank\">舍利</a>弗。大目揵连。须菩提。阿泥卢头。离婆多。劫宾那等。即从坐起整衣服。偏袒右肩右膝着地。一心合掌皆共和合。住于佛前而白佛言。世尊。我等今日志愿满足。能降伏魔摧诸怨敌。具足成就五无间业。我等今日满足成就五欲<a href=\"/remen/gongde.html\" class=\"keylink\" target=\"_blank\">功德</a>。我等今日邪见具足远离<a href=\"/remen/zhengjian.html\" class=\"keylink\" target=\"_blank\">正见</a>。我等今日害多百千众生之命。我等今日已逮菩提。即于今日无余<a href=\"/remen/niepan.html\" class=\"keylink\" target=\"_blank\">涅槃</a>而般涅槃。尔时世尊默无所说。</p><p>尔时会中有百千众生皆生疑惑。我等今者如在闇中。云何诸大罗汉作如是语。何况凡夫。以疑惑故不能从此至彼从彼至此。坐不能立立不能坐。尔时尊者阿难。知此百千众生心之所疑。亦以佛神力故。问文殊师利法王子言。今此大众百千众生。闻诸大德比丘作如是语皆生疑惑。世尊默然而无所说。愿文殊师利说其<a href=\"/remen/yinyuan1.html\" class=\"keylink\" target=\"_blank\">因缘</a>。此诸大德比丘。以何因缘说此密语。尔时文殊师利法王子。语尊者阿难言。阿难当知。此是不退转菩萨地事。唯有不退转菩萨。乃能证知此诸大德比丘密语。尊者阿难问文殊师利言。此诸大德比丘。皆是不退转菩萨耶。文殊师利言。如是如是。此诸大德比丘皆是菩萨。已于菩提得不退转。阿难请文殊师利言。愿说诸大德比丘微密语义。</p><p>文殊师利言。无明能生<a href=\"/remen/shengsi.html\" class=\"keylink\" target=\"_blank\">生死</a>。是故名母。断无明故名为害母。父名不正思惟及以喜爱。彼以永断名为害父。以诸法不可坏。方便坏众多想。亦坏诸行名为坏僧。应坏凡夫法名阿罗汉。以不灭方便灭罗汉想名杀罗汉。以不灭方便灭如来想名出<a href=\"/remen/foshen.html\" class=\"keylink\" target=\"_blank\">佛身</a>血。如是等想已断已害毕竟无余。阿难。以是事故。诸大德比丘作如是语。我等今日具足成就五无间业。所以者何。于此法中不聚不散不减不满。是故名为五无间业满足成就。阿难当知。彼作是说。我等今日满足成就五欲功德者。彼诸比丘于此五欲。了知如梦如幻如热时炎如影如响。彼于此智满足成就。而于五欲无增无减。所以者何。能知此法毕竟而无所有。以无所有故能如实知。而于彼法得如是忍。故名满足成就五欲功德。阿难。以是事故。彼诸比丘作如是说。我等今日满足成就五欲功德。阿难当知。彼作是说。我等今日满足成就邪见远离正见者。彼诸比丘知诸法邪见诸法邪。阿难。邪名有为。诸法皆是虚妄。此虚妄法犹若虚空不增不减。亦不住方亦无所属。所以者何。离<a href=\"/remen/zixing.html\" class=\"keylink\" target=\"_blank\">自性</a>故。彼知是法皆悉平等。以平等故正见亦等。彼已远离如是等想。所以者何。若有等想有不等想。彼诸比丘无有等想及不等想。所以者何。诸佛之法离一切想。彼于佛法通达无生。不得无生法。是故阿难。彼诸大德比丘作如是语。我等今日具足成就邪见远离正见。阿难当知。彼作是说。我等今日害多百千众<a href=\"/remen/shengming.html\" class=\"keylink\" target=\"_blank\">生命</a>者。阿难。彼诸比丘令此时会百千众生诸天及人。知有为法皆悉如幻如影如响。知此法故。离众生想离寿想人想。离一切法想。以一切法不可种。方便种菩提善根。诸比丘比丘尼。优婆塞优婆夷。从诸比丘闻此密语。亦得离众生想寿想人想不数数死。所以者何。若着众生想寿想人想则数数死。彼已远离如是法故毕竟不生。是故阿难。彼诸比丘作如是说。我等今日害多百千众生命根。阿难当知。彼作是说。我等今日已逮菩提。于无余涅槃而般涅槃者。阿难。彼诸比丘。令此大众百千万亿那由他诸天及人。即于今日得离烦恼得逮菩提。所以者何。此诸大众皆发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。而于今日闻说金刚句法。皆得无生法忍得见菩提。以是事故而作是说。我等今日逮得菩提。我等今日于无余涅槃而般涅槃者。彼不断烦恼不修佛法无余烦恼。是故阿难。彼诸比丘作如是说。我等今日已逮菩提。于无余涅槃界而般涅槃。言今日者。阿难当知。即于此日不生亦无所生。故名今日。(<a href=\"/remen/tianzhu.html\" class=\"keylink\" target=\"_blank\">天竺</a>正音不生与今日音同也)是故阿难。求菩萨乘若善男子善女人发阿耨多罗三藐三菩提心者。于一切法应当渐损以不可得法发菩提心。于一切法是名为出离菩提想。于一切法是名为入无余涅槃而般涅槃。阿难。求菩萨乘族姓子。不应深着日想不应以日而生昼想。阿难。愚小之人以日为昼想。无黠慧故。所以者何。若令此昼是真实是坚牢是<a href=\"/remen/changzhu.html\" class=\"keylink\" target=\"_blank\">常住</a>者。应有积聚不应过去。唯应有昼不应有夜。阿难当知。有昼夜想者此是凡小。是故阿难。求菩萨乘族姓子有深心者。为善知识所护。不应生昼夜想。所以者何。求离一切想是菩提道故。尔时文殊师利法王子。欲重宣此义。而说偈言。</p><p>无明名为母能生生死故</p><p>已拔其根本是故名为害</p><p>不正观思惟喜爱名为父</p><p>彼皆如实知毕竟无所有</p><p>以知无所有而害其根本</p><p>不缘无所有是故名为害</p><p>所说罗汉法及与凡夫法</p><p>彼已以智坏是故名为害</p><p>所有众多相已知其性相</p><p>以不可坏法坏相名坏僧</p><p>本来所分别如来诸法想</p><p>彼已断远离知其不生灭</p><p>此想次第起思量知是空</p><p>如所说平等彼已能证知</p><p>所说欲功德其名有五种</p><p>远离此诸想知想皆如幻</p><p>是诸比丘等于欲无增减</p><p>于导世师前而作如是说</p><p>知欲性皆空犹如梦所见</p><p>毕竟无所生于此智得满</p><p>以邪智知法虚伪不牢固</p><p>邪名为虚妄于此智得满</p><p>有为法虚妄而无有远近</p><p>无知无近远如五指摩空</p><p>彼说诸正见皆见是平等</p><p>如诸法平等知见等亦然</p><p>凡小多分别众生想故死</p><p>若不得众生亦无有死想</p><p>有缘诸众生除其计寿想</p><p>知计寿过患除其如是想</p><p>远离众生想及与计寿想</p><p>彼作如是说害多众生命</p><p>已远离死想达无分别法</p><p>知不坏菩提不增无<a href=\"/remen/guobao.html\" class=\"keylink\" target=\"_blank\">果报</a></p><p>死生不可聚觉了清净法</p><p>一切法无诤不生常寂灭</p><p>不应分别昼亦不分别夜</p><p>于不来去法而求于菩提</p><p>凡小恒分别以日用为昼</p><p>欲求菩提者莫作是分别</p><p>彼以是密语宣说如是法</p><p>以知此法故能作如是说</p><p>文殊师利法王子说此偈已。尔时会中百千众生已拔疑箭。无复疑惑逮大照明。于诸法中得无生法忍。各自脱身所著上服。以奉文殊师利法王子。皆作是言。愿使我等于未来世。说是妙法<a href=\"/remen/juewu.html\" class=\"keylink\" target=\"_blank\">觉悟</a>众生如今文殊师利法王子觉悟众生。尔时世尊告文殊师利言。善哉善哉。文殊师利。除众生疑照明佛法。法应如是。尔时阿难白佛言。世尊。今此百千众生所有疑箭。非是世尊所拔断耶。佛告阿难。今此百千众生。皆是文殊师利本所<a href=\"/remen/jiaohua.html\" class=\"keylink\" target=\"_blank\">教化</a>成就菩提。闻彼<a href=\"/remen/shuofa.html\" class=\"keylink\" target=\"_blank\">说法</a>皆能信解。阿难白佛言。是诸众生皆于菩提不退转耶。佛告阿难。如是如是。是诸众生已于菩提而不退转。所以者何。为文殊师利善知识所护念故。</p><p>尔时阿难白佛言。世尊。此诸比丘。生坚信想。生坚法想。生八人想。生须陀洹想。生斯陀含想。生阿那含想。生阿罗汉想。生声闻想。生辟支佛想者。皆于菩提不退转耶。佛告阿难。是处难信。乐小法者。懒惰懈怠不勤精进贪着饮食贪着欲染。亲近乐行欲染法者。好喜谈说无益之语。乱心失念不具威仪。心意躁扰不摄诸根轻躁嬉戏愚佷多语。如是众生信是法难。阿难。着增上慢不能护身贪着身命。远闲居处舍多闻法。<a href=\"/remen/pojie.html\" class=\"keylink\" target=\"_blank\">破戒</a>憍慢毁法窃法。不尊重法毁灭<a href=\"/remen/zhengfa.html\" class=\"keylink\" target=\"_blank\">正法</a>。贫穷法财喜乐非法。诽谤正法乐行非法。不知恩报恩。不敬佛法僧。阿难。如是众生信是法难。悭心坚着恶戒嗔心。不解佛法。成就恶慧贫穷智慧。恶友所护远离善友。不为<a href=\"/remen/banruo.html\" class=\"keylink\" target=\"_blank\">般若</a>波罗蜜所护。不为诸陀罗尼经王所护。起有得见。深重利养贪着衣钵。于衣钵物极生重心。不尊重和上阿阇梨。于初夜后夜不勤行方便。阿难。如是众生信是法难。<a href=\"/remen/shasheng.html\" class=\"keylink\" target=\"_blank\">杀生</a>偷盗邪淫<a href=\"/remen/wangyu.html\" class=\"keylink\" target=\"_blank\">妄语</a>两舌恶口说非时语。贪嗔邪见亲近邪见。<a href=\"/remen/xiuxing.html\" class=\"keylink\" target=\"_blank\">修行</a>广布邪方便法。无惭无悔朋党交游。独行无伴离<a href=\"/remen/shamen.html\" class=\"keylink\" target=\"_blank\">沙门</a>法。行非沙门法。不信空<a href=\"/remen/wuxiang.html\" class=\"keylink\" target=\"_blank\">无相</a>无作无为不生不灭一切诸法非破坏相。阿难当知。如是众生信是法难。尔时世尊说是语已。即便默然。尔时阿难承佛威神问文殊师利法王子言。文殊师利。世尊何故默无所说。文殊师利言。将来恶世众生。成就如是恶不善法。不能信解如是深法。以是事故世尊默然。尊者阿难问文殊师利言。来世众生少有信解。如是法不。文殊师利言。来世众生信此法者甚少。犹如众生不识珍宝者多识者甚少。所以者何。非其智力所及。阿难。众生亦尔。闻说此法信解者少。设有信解如是法者。不为国土城村人民所敬。国土人民咸共轻贱而远离之。所以者何。此人先世作法留难业因缘故今受此报。阿难请文殊师利言。惟愿为此少信解众生敷演此义。文殊师利言。此事问佛。佛当演说。尔时阿难。即便问佛。</p><p>尔时世尊。四面顾视。即出舌相。遍覆三千<a href=\"/remen/daqianshijie.html\" class=\"keylink\" target=\"_blank\">大千世界</a>。于其舌相复放光明。遍照十方恒河沙世界。皆令周遍。时四部众。佛神力故。皆见十方恒河沙诸佛世界诸佛世尊。皆说是法悉得闻知。闻是法已皆共和合劝请世尊。唯愿如来宣说此法莫令断绝。世尊。今十方诸世界中。无量无边不可限量诸佛世尊宣说是法。我等悉得见闻。其所说法无有增减。如今世尊等无有异。尔时世尊还摄舌相告阿难言。汝颇曾见不实语人有是广长舌相不耶。阿难白佛言。无也世尊。此是世尊诚实说于戒定忍辱。怜愍<a href=\"/remen/154932.html\" class=\"keylink\" target=\"_blank\">饶益</a>慈悲喜舍。一切智果所得舌相。是故世尊。唯愿为此少信众生族姓男女敷演此义。因是事故。诸不信者以此证知。皆令得信。</p><p>尔时世尊告阿难言。今此<a href=\"/remen/sizhong.html\" class=\"keylink\" target=\"_blank\">四众</a>诸来会者。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。闻说此法者。皆于阿耨多罗三藐三菩提不退转。渐次修行。当得阿耨多罗三藐三菩提。即于此处宣说是法无有增减。如我今日等无有异。尔时四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆大<a href=\"/remen/huanxi.html\" class=\"keylink\" target=\"_blank\">欢喜</a>踊跃无量。其中或有以衣散佛者。或以华者。或以诸鬘。所谓须曼那鬘。金鬘银鬘。毗琉璃鬘。颇梨鬘。车磲鬘。马瑙鬘。象瑙鬘。日光宝鬘。杂七宝鬘。以如是等鬘。而散佛上。诸天以曼陀罗华。摩诃曼陀罗华。波流沙华。摩诃波流沙华。曼殊沙华。摩诃曼殊沙华。迦迦勒羁华。摩诃迦迦勒羁华。卢遮摩祢华。摩诃卢遮摩祢华。输娑摩祢华。摩诃输娑摩祢华。如是等诸华而散佛上。复以天优钵罗华。波头摩华。拘物头华。分陀利华。而散佛上。于虚空中作天伎乐。种种歌颂赞叹佛德。诸龙王等皆雨真珠散于佛上。一切女人即脱身上妙好璎珞以散佛上。脱身上服以用奉佛。即整衣服右膝着地。一心合掌住于佛前。皆共和合而作是言。诸佛如来。言无有二智无障碍。记说我等必当作佛。</p><p>尔时世尊告阿难言。如是阿难。是诸女人必于阿耨多罗三藐三菩提不退转。所以者何。诸佛世尊。永断愚痴贪欲嗔恚及诸憍慢尘垢黑闇一切染着。烧燃烦恼永尽无余。成就精进成就诸力。威德尊严神足<a href=\"/remen/zizai.html\" class=\"keylink\" target=\"_blank\">自在</a>光明照曜。眷属成就尊贵威势。色族姓处皆悉具足。相好具足光明具足到安隐处。如释如梵如欲界中尊。威仪<a href=\"/remen/juzujie.html\" class=\"keylink\" target=\"_blank\">具足戒</a>行具足观察具足。天龙夜叉乾闼婆阿修罗迦楼罗紧那罗摩睺罗伽人非人等。皆共尊重恭敬赞叹不染世法。永舍一切诸有为法。成就<a href=\"/remen/jietuo.html\" class=\"keylink\" target=\"_blank\">解脱</a>诸佛之法见闻不虚。阿难白佛言。世尊。云何诸佛世尊闻不虚耶。</p><p>佛告阿难。汝不知耶。阿难白佛言。世尊。实所未知。唯愿说之。云何如来闻不虚耶。</p><p>佛告阿难。一心善听。吾今解说。阿难当知。若有众生。已闻今闻当闻释迦牟尼佛名者。是诸众生。皆于阿耨多罗三藐三菩提不退转。所以者何。诸佛菩提无虚妄故。亦无贪欲及以嗔恚。阿难。何况今日现于我前能以一华散我上者。若有众生。我泥洹后形像舍利。能持一华以<a href=\"/remen/gongyang.html\" class=\"keylink\" target=\"_blank\">供养</a>者。如是众生亦于阿耨多罗三藐三菩提不退转。阿难白佛。若有畜生闻释迦牟尼佛名者。皆于阿耨多罗三藐三菩提不退转耶。佛告阿难。若有畜生闻释迦牟尼佛名者。是诸众生皆种阿耨多罗三藐三菩提种子因缘。所以者何。诸佛如来其有闻者闻必不虚。是故诸佛如来言无有二。阿难。譬如尼拘陀树枝叶茂盛。能荫百人至五百人。阿难于意云何。其树种子为大小耶。阿难白佛言。世尊。其子甚小。佛告阿难。是尼拘陀树种子虽小。得地水火风虚空众缘故。而得生长渐次广大。如是阿难。彼诸众生种菩提种子渐次增长。当成阿耨多罗三藐三菩提。而不可腐败不可败坏。所以者何。以不住一切法作种子故。而不腐败亦无毁坏。</p><p>尔时阿难白佛言。世尊。为是诸佛本愿之力。为是诸佛法应尔耶。佛告阿难。是我本愿。若有闻我名者。必不退转阿耨多罗三藐三菩提。亦是诸佛法应如是。所以者何。一切诸佛法皆等故。阿难白佛。若诸佛法等。以何缘故立誓愿耶。佛告阿难。诸佛世尊宣说法时。会中诸菩萨摩诃萨。闻佛说法即立誓愿。使我将来<a href=\"/remen/chengfo.html\" class=\"keylink\" target=\"_blank\">成佛</a>说法。见闻不虚亦复如是。尔时阿难白佛言。甚奇世尊。成就如此希有之法。复以此法利益众生。佛告阿难。如是如是。如汝所说。我为利益诸众生故。遍诸佛土供养诸佛不惜身命。舍一切物无有悭吝。勤修精进积集难得。无所依倚菩提之道。于一切法而无所取。以摄众生。</p><p>尔时阿难白佛言。世尊。甚为希有。魔王波旬。闻说此经不作留难。佛告阿难。以不闻故不作留难。所以者何。文殊师利法王子。以神力隐蔽令不得闻故无留难。尔时文殊师利法王子还摄神力。恶魔波旬。即于梦中闻说新异不退转法轮。亦闻称释迦牟尼佛名。即便惊悟。愁忧恐怖身毛皆竖。即从床上自投于地。作如是言。先所降伏今不伏我。先所领土今不属我。愁忧苦恼发声啼哭。以愁忧苦恼发声啼哭故。身形老瘦犹如百岁老人。尔时恶魔波旬。将四种兵及三千大千世界所有魔天。来诣佛所。犹如菩萨坐道树时。魔严兵众来诣佛所亦复如是。尔时恶魔波旬。身形老劣如百岁人。头低脊膢行步迟重。喘息短气举身战掉。扶杖而行来诣佛所。当魔波旬来诣佛时。于虚空中所将眷属四种兵众。闻说不退转法轮。亦闻释迦牟尼佛名。时四种兵及诸眷属。自然而住不能得前。生如是念。我等不复随从波旬。尔时波旬单独羸老。白佛言。乃至不留一人扶接我者。本降伏者今不伏我。先所领土今不属我。世尊怜愍一切众生。我今亦在众生数中而不垂愍。乃至不留一人授我水者。尔时世尊告波旬言。众生界多是无尽法。波旬当知。假令日日恒河沙等诸佛出世。一一诸佛于日日中度恒河沙众生令般涅槃。而众生界犹不可尽。时魔波旬复白佛言。众生界虽不可尽。如我今者单独羸老。在道行时若其颠躄。乃至无有扶接我者。唯愿世尊。安慰我意。令我欢喜速得还去。佛告波旬。且安意去。若有众生。不信不解不退法者。是诸众生皆属于汝。是汝眷属汝得自在。一切皆是扶接汝者。尔时波旬闻是语已。欢喜踊跃作如是言。我今当为众生作诸留难。令于此法不信不解生于疑惑。生疑惑故当属于我。我得自在。尔时波旬复白佛言。唯愿世尊。重安慰我令我欢喜而得还去。佛自说言。若有众生闻我名者。皆于阿耨多罗三藐三菩提而不退转。从今已往更莫复说。所以者何。若有众生闻此语已。勤行精进求佛菩提。尔时世尊告波旬言。汝安意去。我当令诸众生乃至无有住菩提者。亦复无有出众生界者。无有众生离色阴者。离受想行识阴者。波旬且安意去。我常令诸众生。无有离身见者。离戒取见取者。离有所得者。离六十二见者。离过去未来现在想者。离杀生者。离不与取邪淫者。离妄语绮语恶口两舌者。离贪恚邪见者。波旬且安意去。我不教众生而行<a href=\"/remen/bushi.html\" class=\"keylink\" target=\"_blank\">布施</a>持戒忍辱精进<a href=\"/remen/chanding.html\" class=\"keylink\" target=\"_blank\">禅定</a>智慧。亦不教众生行四摄法。不令众生离众生想。离悭着想。离父母想。离兄弟姊妹男女想。离昼夜想。离半月一月一年想。离布施持戒忍辱精进禅定智慧想。菩提心想。力<a href=\"/remen/wuwei.html\" class=\"keylink\" target=\"_blank\">无畏</a>想。根力觉道想。佛法僧想。障菩提想。一切种智想。波旬汝且安意去。我当令众生于一切法无远离想。尔时波旬欢喜踊跃拔愁忧箭。即于是处还复本形。以诸天花而散佛上。绕佛三匝住于佛前。而说偈言。</p><p>今日两足尊说此微妙音</p><p>佛无有二言今我大欢喜</p><p>时魔波旬说此偈已欢喜安意渐离佛去。还本天宫皆共和合。受五欲乐以自娱乐。更不复生留难之心。说此降伏遣魔法时。大地六种震动。阿难白佛言。世尊。以何因缘大地震动。佛告阿难。说此降伏遣魔法时。六万四千菩萨。于诸法中得无生法忍。阿难白佛言。世尊。今此会中颇有疑惑是法者不。佛告阿难。令此会中有十亿众生。皆生疑惑心意迷闷。作如是说。为是何语。将非我等错谬闻耶。以是事故不知时方。亦不自知从何所来欲至何所。以疑惑故各不相见。阿难白佛。唯愿世尊。以慈悲心为此众生速作照明。莫令此众怀疑惑故堕于恶趣。以何因缘而作是说。恶魔波旬且安意去。我不令众生住于菩提。乃至波旬且安意去。我不令众生于一切法无远离想。唯愿世尊。为此众生速作照明。亦令将来众生逮照明故。<a href=\"/remen/shouchi.html\" class=\"keylink\" target=\"_blank\">受持</a>此法而不忘失。愿分别说。尔时世尊。便说偈言。</p><p>菩提无住相亦无能住者</p><p>是故说众生无住菩提者</p><p>菩提与众生无二无有异</p><p>是故说众生无住菩提者</p><p>亦无有众生能离众生界</p><p>无所有不生毕竟不可得</p><p>难思众生界其性本自空</p><p>假令一切智不见其离想</p><p>我所说诸阴无众生能离</p><p>此阴与众生无异常寂灭</p><p>已知阴是空而不离其性</p><p>说其体是一不可取而离</p><p>已能知诸阴不取不可离</p><p><a href=\"/remen/wuwo.html\" class=\"keylink\" target=\"_blank\">无我</a>无自性毕竟无所依</p><p>诸阴如虚空阴所行亦尔</p><p>行无所行故说阴如虚空</p><p>如说虚空界非生非能生</p><p>阴性亦如是无有能离者</p><p>身见自性相无法而可得</p><p>以不可得故我说不可离</p><p>疑无有自性毕竟不可得</p><p>以不得疑故众生无能离</p><p>无有诸众生能持选择戒</p><p>见取诸众生亦复不可得</p><p>计有得法者众生不可得</p><p>有得法<a href=\"/remen/wuxin.html\" class=\"keylink\" target=\"_blank\">无心</a>不离于自性</p><p>如所说诸见凡有六十二</p><p>如是等诸见皆如水中影</p><p>已知此诸见皆如水中影</p><p>无我无所有自性不可得</p><p>过去未来想及与现在想</p><p>此想无所有亦如水中影</p><p>此想无有我众生不可得</p><p>以不得众生是故不可离</p><p>杀害诸众生必趣崄恶处</p><p>安置涅槃中无有能动者</p><p>众生若可得可有离动相</p><p>众生无有实故说不可离</p><p>菩提名不与未曾有与者</p><p>虽勤作方便而无动离者</p><p>不行施众生教行胜法施</p><p>虽勤作方便而无动离者</p><p>亦不得众生依倚淫欲者</p><p>欲中无有邪可与非邪合</p><p>妄语诸众生有缘者应化</p><p>虽勤作方便而无动离者</p><p>两舌与恶口及以非时言</p><p>如是等言说如响令人惑</p><p>此法无处所亦不可染着</p><p>此诸声如响知其无所依</p><p>本所有无明深计着于我</p><p>以知我真实无能动离者</p><p>亦能知嗔恚毕竟无有相</p><p>菩提无相故无能动离者</p><p>若能知邪见是名为正见</p><p>以过着见法无能动离者</p><p>不教诸众生而以女色施</p><p>贤圣所禁制是施有过患</p><p>邪见所持戒圣道所捐弃</p><p>智者不应教以此求圣法</p><p>外道所称赞种种诸忍相</p><p>此忍非正道令人到涅槃</p><p>外道所称赞五热精进法</p><p>不能至菩提智者应舍离</p><p>外道诸禅定尽行诸有想</p><p>非诸佛所赞是以不教他</p><p>不用世俗慧教化诸众生</p><p>此慧不能得不思议佛慧</p><p>于清净众生成就无畏者</p><p>我说于是众不行四摄法</p><p>深敬<a href=\"/remen/nianfo.html\" class=\"keylink\" target=\"_blank\">念佛</a>者不教离是着</p><p>佛有无染智亦无诸障碍</p><p>深敬念法者不教离是着</p><p>离欲最胜法云何而可离</p><p>不着众生想而发菩提心</p><p>菩提不可着云何而得离</p><p>父母及兄弟姊妹男女想</p><p>此想皆如幻云何而可离</p><p>此想一切处无法无所有</p><p>无法无有故云何而可离</p><p>昼想及夜想半月一月想</p><p>此想无真实如热时炎水</p><p>施想与戒想忍辱精进想</p><p>此想非真想云何以想离</p><p>定想及慧想菩提心之想</p><p>力无畏诸根是想皆虚诳</p><p>诸觉及道想佛想与法想</p><p>皆从无知起云何离此想</p><p>分别诸僧想此想亦众多</p><p>从分别起故我说不可离</p><p>不着菩提想及一切智想</p><p>此想远诸佛不思议菩提</p><p>以是故我说波旬无智人</p><p>不离此诸想而远求菩提</p><p>诸法及菩提皆悉知如如</p><p>宣说不离义去魔忧恼心</p><p>世尊决定说此降伏遣魔法时。会中十亿众生。拔犹豫箭无复疑惑。逮大照明。于诸法中得无生法忍。会中十亿众生皆共和合。住于佛前。而说偈言。</p><p>不思议佛道今我以证知</p><p>佛是导世师除断我疑心</p><p>以逮大照明安住佛法中</p><p>诸方明净故得见一亿佛</p><p>亦得见其法知色等不生</p><p>遭遇救世师得净如是智</p><p>亦得见一亿诸佛严<a href=\"/remen/jingtu.html\" class=\"keylink\" target=\"_blank\">净土</a></p><p>无上导世师皆悉住其中</p><p>尔时十亿众生说此偈已。脱身所著上妙之服。为供养法欢喜奉佛。作如是言。愿令此法流布一切众生皆得耳闻。尔时阿难白佛言。世尊。若有众生。闻是降伏遣魔法者。能信能解不生疑惑。是善男子善女人得几所福。佛告阿难。若善男子善女人。闻此降伏遣魔法一经耳。能信能解不疑惑者。功德甚多不可限量。阿难白佛言。其所得福可以方喻知不。佛告阿难。若善男子善女人。于日初分供养百千诸佛。于日中分供养百千诸佛。于日后分供养百千诸佛。尊重赞叹以上妙房舍。一切所须皆悉充足。经百千劫。是善男子善女人。所得功德宁为多不。阿难白佛言。世尊。甚多甚多。不可限量难以喻知。佛告阿难。若善男子善女人。闻此降伏遣魔法一经耳。能信能解不疑惑者其福胜彼。</p><p>尔时虚空中有三善男子求菩萨乘。自然而现渐渐而来。各各执持千大莲花。其花高广踰须弥山。有百千万亿叶。出百千万亿光色。尔时尊者阿难及诸时会。皆共遥见三善男子求菩萨乘者。渐渐而来。见已生希有心。尔时阿难白佛言。世尊。此善男子为从何来。佛告阿难。东方过恒河沙佛土有世界。名花高须弥山。此善男子。于彼世界。闻说此法及上因缘。以是故来。阿难白佛。彼世界佛名号何等。佛告阿难。彼佛名华高须弥山王如来等正觉。今现在说法。尔时三善男子求菩萨乘者。前诣释迦牟尼佛。头面礼足右绕三匝。右膝着地一心合掌。以所执华而散佛上。作如是言。世尊。我等今于此法。能信能解不生疑惑。所以者何。我等于此法中。无有疑惑犹如如来。尔时第一善男子求菩萨乘者白佛言。世尊若作是说。我是如来。此言便是正说。所以者何。我于此法不生疑惑故。尔时第二善男子求菩萨乘者白佛言。世尊。若作是说。我是世尊。此言便是正说。所以者何。我于此法不生疑惑故。尔时第三善男子求菩萨乘者白佛言。世尊。若作是说。我是佛。此言便是正说。所以者何。我于此法不生疑惑故。</p></div>"
},{
    "title": "第四卷 广博严净不退转轮经",
    "author": "智严共宝云 译",
    "html": "<div class=\"B1_text\"><p>第四卷 广博严净不退转轮经</p><p>尔时会中百千<a href=\"/remen/zhongsheng.html\" class=\"keylink\" target=\"_blank\">众生</a>。心皆扰动不安本坐作是念。无有二佛并出<a href=\"/remen/shijian.html\" class=\"keylink\" target=\"_blank\">世间</a>。今此善男子。以何等故发如是言。作是念已。展转相语且共默然。<a href=\"/remen/shizun.html\" class=\"keylink\" target=\"_blank\">世尊</a>在座自当解说此诸菩萨如是语义。尔时阿难白佛言。世尊。此诸菩萨名字何等。乃能作是大师子吼。佛告阿难。其一菩萨名乐求如来音声。第二菩萨名乐求世尊音声。第三菩萨名乐求佛音声。阿难当知。以是缘故。彼菩萨摩诃萨作如是说。阿难白佛言。世尊。今此会中有百千众生。心皆扰动作是念。无有二佛并出世间。以何缘故彼作是说。唯愿如来敷演其义。令此大众心不扰动。所种善根增益明净。世尊。如人澡浴严治发爪肤色鲜净。复以赤栴檀水更浴其身。肤色鲜净倍胜于前。世尊。是诸众生亦复如是。若闻说是语义。所种善根增益。明净倍胜于前。尔时世尊。即说偈言。</p><p>皆共一心听我说是语义</p><p>何故名如来世尊及佛耶</p><p>能知过去如亦知未来如</p><p>见一切法如是故名如来</p><p>如先昔诸佛行不思议施</p><p>我亦行此施是故作是说</p><p>如先昔诸佛求无依倚道</p><p>我亦如是求是故名如来</p><p>不住一切法求寂静<a href=\"/remen/puti.html\" class=\"keylink\" target=\"_blank\">菩提</a></p><p>亦不得菩提是故名如来</p><p>如昔诸菩萨勤苦行忍辱</p><p>我亦行是忍能到忍<a href=\"/remen/bian.html\" class=\"keylink\" target=\"_blank\">彼岸</a></p><p>如我昔<a href=\"/remen/jingjin.html\" class=\"keylink\" target=\"_blank\">精进</a>勤求于菩提</p><p>彼亦勤精进是故名如来</p><p>彼已能通达诸法平等相</p><p>亦不生心念是故名如来</p><p>不念一切法其性常平等</p><p>知此平等已而无差别心</p><p>已能通达此如如平等定</p><p>通达此定故是故名如来</p><p>所说一切法各自有性相</p><p>已知此性相毕竟常寂然</p><p>知相名为慧知虚名为智</p><p>若能知众生名到慧彼岸</p><p>如先昔智者<a href=\"/remen/zhihui.html\" class=\"keylink\" target=\"_blank\">智慧</a>到彼岸</p><p>亦不得此慧到彼岸寂然</p><p>彼亦得此慧而到于彼岸</p><p>不得此慧故是故名如来</p><p>不得菩提如其性相难议</p><p>不得一切法是故名如来</p><p>已能逮无著不着如如来</p><p>不着一切法通无著道故</p><p>如先导世师能知见正道</p><p>此道真实相未曾有始终</p><p>彼亦如是修最胜无上道</p><p>此道无始终性空无所有</p><p>知道无始终诸法皆平等</p><p>亦知如平等是故名如来</p><p>道如菩提如及与不住如</p><p>知如如<a href=\"/remen/xukong.html\" class=\"keylink\" target=\"_blank\">虚空</a>是故名如来</p><p>我所说诸法其如常平等</p><p>若能见此如应当求菩提</p><p>阿难以是事彼作如是说</p><p>如说能<a href=\"/remen/xiuxing.html\" class=\"keylink\" target=\"_blank\">修行</a>彼亦如是行</p><p>若能行是行能作如是说</p><p>知是不退转<a href=\"/remen/wuwei.html\" class=\"keylink\" target=\"_blank\">无畏</a>诸菩萨</p><p>阿难应当知无畏诸菩萨</p><p>能作如是说自言是如来</p><p>阿难白佛言。世尊。以何<a href=\"/remen/yinyuan1.html\" class=\"keylink\" target=\"_blank\">因缘</a>。得何等法名世尊耶。尔时世尊。便说偈言。</p><p>皆共一心听此百千亿劫</p><p>求如是菩提无量难思议</p><p>为诸众生故求如是菩提</p><p>未曾有怖畏是故名世尊</p><p>不畏于<a href=\"/remen/shengsi.html\" class=\"keylink\" target=\"_blank\">生死</a>正住生死中</p><p>化度诸众生是故名世尊</p><p>云何不怖畏云何住生死</p><p>云何度众生云何名世尊</p><p>生死无有法而可破坏者</p><p>不牢不破坏以此度众生</p><p>是名不怖畏是名住生死</p><p>是名度众生是名为世尊</p><p>知诸法虚空而无怯弱心</p><p>宣说诸<a href=\"/remen/faxiang.html\" class=\"keylink\" target=\"_blank\">法相</a>而无所怖畏</p><p>已断诸怖畏远离诸难处</p><p>不畏难处故度难处众生</p><p>度多亿众生过生死崄难</p><p>亦不得生死及所度众生</p><p>安置诸众生寂静<a href=\"/remen/niepan.html\" class=\"keylink\" target=\"_blank\">涅槃</a>岸</p><p>亦不得众生是名为世尊</p><p>恒为诸众生说如虚空法</p><p>未曾生怖畏是名为世尊</p><p>法性无差别说有种种名</p><p>平等如菩提菩提不可得</p><p>教导诸众生令趣向菩提</p><p>虽教如是法未曾有所说</p><p>不可说而说度脱多众生</p><p>无畏无所取是故名世尊</p><p>远离一切想能修菩提相</p><p>已过一切想是名为世尊</p><p>已能灭诸想<a href=\"/remen/fannao.html\" class=\"keylink\" target=\"_blank\">烦恼</a>无有余</p><p>以是故得称名之为世尊</p><p>以慧观诸法知诸法平等</p><p>常不求少法是故名世尊</p><p>不重于名誉亦不求名誉</p><p>恒为诸众生说离名誉法</p><p>菩提离名誉彼亦如是求</p><p>若有重名誉是名远菩提</p><p>是声犹如响分别故多种</p><p>横生诸分别我有如是名</p><p>不着一切声亦不依倚名</p><p>无戏论菩提是名为世尊</p><p>知如是诸法名之为世尊</p><p>亦不得菩提是故名世尊</p><p>知如是诸法而无有所著</p><p>求如是菩提<a href=\"/remen/jietuo.html\" class=\"keylink\" target=\"_blank\">解脱</a>无有漏</p><p>阿难以是事及诸余因缘</p><p>菩萨摩诃萨自言是世尊</p><p>阿难白佛言。世尊。以何因缘。得何等法名为佛耶。尔时世尊。便说偈言。</p><p>觉知一切法此法无所有</p><p>已觉无有法是故名为佛</p><p>觉了诸烦恼不令得<a href=\"/remen/zizai.html\" class=\"keylink\" target=\"_blank\">自在</a></p><p>以智离烦恼是故名为佛</p><p>能觉此身空此身无所属</p><p>此身不牢固牢固不可得</p><p>愚于不牢身而生坚牢想</p><p>彼如实觉知是故名为佛</p><p>觉无明无智<a href=\"/remen/zixing.html\" class=\"keylink\" target=\"_blank\">自性</a>无所有</p><p>已得于明智是故名为佛</p><p>所有过去想觉知是无想</p><p>知想<a href=\"/remen/wuxiang.html\" class=\"keylink\" target=\"_blank\">无相</a>故更不随此相</p><p>修未来诸想现在想亦然</p><p>已修一切想是故名为佛</p><p>觉知色前际未曾有生起</p><p>凡小虽分别不能令色生</p><p>觉受无根本根本不可得</p><p>于一切法中亦无有受者</p><p>知想犹如幻其性无所有</p><p>于一切法中不为想所累</p><p>知行不能作种种诸身相</p><p>身空行亦空是故无所作</p><p>知行及与身犹如芭蕉树</p><p>如实能觉知是故名为佛</p><p>观识之实性亦不在身内</p><p>亦不在身外而可有是识</p><p>于一切法中识性不可得</p><p>而于此身中无形无处所</p><p>能如是知识识性无所有</p><p>无想犹如幻未曾见识生</p><p>于一切法中无有见识者</p><p>一切众生性未曾有作者</p><p>众生无作者诸法毕竟然</p><p>若法若众生无有来去相</p><p>觉一切诸法毕竟无有相</p><p>无分别戏论是故名为佛</p><p>如诸佛不住佛<a href=\"/remen/zhengfa.html\" class=\"keylink\" target=\"_blank\">正法</a>大乘</p><p>不住一切法是故名为佛</p><p>如如诸法如诸佛不住如</p><p>佛如菩提如是竟不可得</p><p>为求菩提故应发如是心</p><p>能觉此心相少法不可得</p><p>为求菩提故应发如是心</p><p>此心菩提等亦觉知如幻</p><p>阿难以是事彼作如是说</p><p>自言我是佛如佛导世师</p><p>以佛之名声说如是等法</p><p>若有住此法尽应求菩提</p><p>若有知此法是则近菩提</p><p>于一切法中不生诸疑惑</p><p>于诸法无疑必为世间上</p><p>已知此法故能解密语义</p><p>尔时世尊。说如来世尊佛名已。是时会中百千众生白佛言。世尊。我等无复疑网逮大照明。得解菩萨摩诃萨名为如来世尊佛义。以一切法不可得故。于诸法中逮得法忍。如来今者犹如父母矜接我等。不令我等心有扰动。亦得觉知不扰动法。犹如虚空不可扰动。所以者何。我等今者觉一切法。犹如虚空无扰动故。尔时会中百千众生。头面<a href=\"/remen/lifo.html\" class=\"keylink\" target=\"_blank\">礼佛</a>右绕三匝。去佛不远默然而坐。</p><p>尔时会中有菩萨摩诃萨。名常笑诸根清净。即从坐起。以种种华而散佛上。即说偈言。</p><p>众生多果想能解彼果想</p><p>离果得具足故礼世间智</p><p>众生贪着果行种种果名</p><p>唯佛能除解故礼世间智</p><p>宣说果平等而以<a href=\"/remen/juewu.html\" class=\"keylink\" target=\"_blank\">觉悟</a>他</p><p>说果是假名故礼世间智</p><p>宣说平等法住平等法中</p><p>觉一切法等故礼世间智</p><p>众生得果想除此有得心</p><p>唯佛能除断故礼世间智</p><p>具知果寂灭不住种种果</p><p>诸佛善密语故礼世间智</p><p>尔时常笑诸根清净菩萨摩诃萨。说是偈已。赞叹世尊。头面礼足右绕三匝。去佛不远一心观佛。目不暂眴<a href=\"/remen/huanxi.html\" class=\"keylink\" target=\"_blank\">欢喜</a>而住。尔时会中有菩萨摩诃萨。名莲华德藏。即从坐起。以花散佛。说此偈言。</p><p>众生多有想能解此有心</p><p>离怖无所取故礼牟尼尊</p><p>于诸有寂静说无所有法</p><p>远离一切有故礼牟尼尊</p><p>知有是空无其性无有我</p><p>以远离有畏故礼牟尼尊</p><p>远离诸忧戚能拔忧戚者</p><p>永断诸系缚故礼牟尼尊</p><p>尔时莲华德藏菩萨摩诃萨。说此偈已。赞叹世尊。复更说偈。而白佛言。</p><p>于后恶世中若有闻此经</p><p>不生怖畏者皆应合掌礼</p><p>尔时无垢意菩萨摩诃萨。即于佛前。而说偈言。</p><p>若有闻此经不生疑惑者</p><p>于一切时中应以众花散</p><p>尔时广思惟菩萨摩诃萨。即于佛前。而说偈言。</p><p>此经中广说无量诸<a href=\"/remen/fofa.html\" class=\"keylink\" target=\"_blank\">佛法</a></p><p>众生闻是法不疑惑者少</p><p>贪着于己身生种种身想</p><p>得闻如是经云是颠倒说</p><p>当知属于魔为魔所抑持</p><p>无智闻此经返更生疑惑</p><p>尔时青莲华目菩萨摩诃萨。即于佛前。而说偈言。</p><p>若有闻此经不生疑惑者</p><p>犹如世间眼亦名施眼者。</p><p>尔时乐<a href=\"/remen/gongyang.html\" class=\"keylink\" target=\"_blank\">供养</a>塔菩萨摩诃萨。即于佛前。而说偈言。</p><p>若有闻此经深生信乐者</p><p>此人处世间犹如最上塔</p><p>尔时渴仰意菩萨摩诃萨。即于佛前。而说偈言。</p><p>虽在生死中应数生渴仰</p><p>不着一切法能不疑此经</p><p>尔时乐以衣施菩萨摩诃萨。即于佛前。而说偈言。</p><p>应以多亿衣细软而平正</p><p>以供覆其身不疑此法者</p><p>尔时乐以食施菩萨摩诃萨。即于佛前。而说偈言。</p><p>所说诸肴膳味中最上者</p><p>应以供其人不疑此法者</p><p>尔时悲念乐见众生菩萨摩诃萨。即于佛前。而说偈言。</p><p>悲念诸众生应数数涕泣</p><p>而于此经中无有信乐意</p><p>若人少时间疑惑于此经</p><p>当知<a href=\"/remen/diyu.html\" class=\"keylink\" target=\"_blank\">地狱</a>来还趣向地狱</p><p>亲近恶知识不解是深法</p><p>无明网所覆不向此妙趣</p><p><a href=\"/remen/pojie.html\" class=\"keylink\" target=\"_blank\">破戒</a>自缠裹恶意好求短</p><p>贪着于利养能诽谤是经</p><p>不勤求菩提<a href=\"/remen/xiedai.html\" class=\"keylink\" target=\"_blank\">懈怠</a>不精进</p><p>恶慧乐小法不信解是经</p><p>贪利养众生计我随爱欲</p><p>深着于三世不能信是经</p><p>愚佷恶心性染爱盲无智</p><p>好乐多谈说而不信是经</p><p>好选择衣服贪味嗜饮食</p><p>少于白法者能诽谤是经</p><p>着果诸众生好说着果法</p><p>解佛微密语如是者甚难</p><p>过去先昔佛无上导世师</p><p>尽能供养者能信解是经</p><p>尔时远离恶法菩萨摩诃萨。即于佛前。而说偈言。</p><p>愚心贪着果能诽谤是经</p><p>应远离是人犹如臭粪秽</p><p>亦如烂死尸<a href=\"/remen/xingzhe.html\" class=\"keylink\" target=\"_blank\">行者</a>皆远避</p><p>谤此经众生皆应常远离</p><p>犹如劫村贼住大旷野中</p><p>闻者皆驰走恐为我作难</p><p>应如是驰走远离是恶贼</p><p>嗔恚怀恶意诽谤是经者</p><p>尔时阿难白佛言。世尊。甚为希有。是诸菩萨摩诃萨。决定善说菩提之法。世尊。为是自<a href=\"/remen/sanmei.html\" class=\"keylink\" target=\"_blank\">三昧</a>力。为是佛威神力。为是此经三昧力能作是说耶。佛告阿难。是诸善男子。曾于六十亿那由他诸佛所。闻说是经无有增减。如我今者说微密语。等无有异。彼不以三昧力故能作是说。所以者何。彼于此经现见通达故。尔时阿难白佛言。世尊。若有闻此经能信能解不生疑惑者。世尊。是善男子善女人得几所福。佛告阿难。若善男子善女人。欲求阿耨多罗三藐三菩提。以满阎浮提七宝施诸如来。若有善男子善女人。得闻是经信解不疑。阿难当知。其所得福甚多甚多。阿难。置阎浮提。假使以恒河沙世界满中七宝施诸如来。若有得闻此经信解不疑。其福胜彼。尔时世尊。欲重宣此义。而说偈言。</p><p>若以阎浮提满中七宝施</p><p>奉诸佛如来慈悲导世者</p><p>亦如恒河沙数等诸世界</p><p>满中诸珍宝以奉上诸佛</p><p>若有闻此经能信能解者</p><p>亦不生疑惑其福胜于彼</p><p>尔时阿难白佛言。世尊。若有善男子善女人。得闻是经能信能解。能信解已。复能<a href=\"/remen/shouchi.html\" class=\"keylink\" target=\"_blank\">受持</a>读诵通利。是善男子善女人得几所福。佛告阿难。若善男子善女人。求阿耨多罗三藐三菩提。远离是经。于百劫中。行檀波罗蜜奉施诸佛。如是于百劫中。护戒忍辱精进<a href=\"/remen/chanding.html\" class=\"keylink\" target=\"_blank\">禅定</a>。起五<a href=\"/remen/shentong.html\" class=\"keylink\" target=\"_blank\">神通</a>修行智慧。以远离此经故。不如善男善女。得闻是经信解不疑。受持读诵悉令通利。其福胜彼。尔时世尊。欲重宣此义。而说偈言。</p><p>若满百劫中以种种肴膳</p><p>以供导世师未名供养佛</p><p>若能持此经是名供养佛</p><p>诸佛敬法故是无上恭敬</p><p>若满百劫中以种种衣散</p><p>救世大精进未名供养佛</p><p>若能持此经是最胜供养</p><p>是名供养佛胜前以衣施</p><p>若满百劫中以种种华散</p><p>救世大精进未名供养佛</p><p>欲以最胜供供养诸佛者</p><p>应当持此经不染着诸果</p><p>此供是大供诸供中最上</p><p>若能持此经而不计于我</p><p>若满百劫中坚固守净戒</p><p>若不持此经彼皆无名称</p><p>若能持此经此戒有名称</p><p>于诸戒中上胜先行戒施</p><p>虽有纯净戒无量难思议</p><p>应当常勤求受持如是经</p><p>如此经中说善修戒行者</p><p>不名为恶戒亦不名破戒</p><p>若持此经戒名持菩提戒</p><p>持菩提定戒具足无作戒</p><p>如是等诸戒皆于此经说</p><p>若能持此经具足一切戒</p><p>若人满百劫能行大忍辱</p><p>众生恶口骂其心皆能忍</p><p>若截其手足其身不扰动</p><p>未曾起恶心嗔恨于他人</p><p>行如是忍辱如忍辱仙人</p><p>虽经百劫中其忍不为上</p><p>若有闻此经信解能堪忍</p><p>是忍名为上是忍名贤善</p><p>是忍名最胜是忍无有上</p><p>若能持此经而无所染着</p><p>欲求无染着诸佛无上智</p><p>不应生染着速受持此经</p><p>若满百劫中常立不坐卧</p><p>除却诸睡眠勤行大精进</p><p>智者勤精进流布如是经</p><p>是人到无畏胜彼大精进</p><p>若满百劫中能起五神通</p><p>不得闻此经其智不为上</p><p>若能持是经通达无依义</p><p>于诸神通中是神通最上</p><p>若满百劫中修行诸智慧</p><p>此慧是世间分别世间法</p><p>若不学此经不名为明慧</p><p>若能学是经是名坚固慧</p><p>若有闻此经信乐无有上</p><p>是人名为慧亦名通达者</p><p>欲以如是慧能知诸法如</p><p>应宣说此经当得如是慧</p><p>慧者所行法皆此经中说</p><p>应当勤精进受持于此经</p><p>尔时阿难。即于佛前。而说偈言。</p><p>应往一由旬乃至百由旬</p><p>听受如是经能舍离诸果</p><p>设有大火坑纵广一由旬</p><p>智者从中往听受如是经</p><p>欲得诸圣戒于诸戒中上</p><p>应流布是经能净于戒身</p><p>欲得诸圣禅于诸禅中上</p><p>应流布是经烧一切烦恼</p><p>欲得诸圣慧于诸慧中上</p><p>应流布是经能净诸法界</p><p>欲往诣诸方严净诸世界</p><p>其界名喜乐应流布是经</p><p>欲见阿閦佛诸牟尼中尊</p><p>应当持是经广为众生说</p><p>若欲净菩萨种种之所行</p><p>应流布是经得往安乐界</p><p>得见弥陀<a href=\"/remen/foguang.html\" class=\"keylink\" target=\"_blank\">佛光</a>明不可议</p><p>应流布是经诸佛之所说</p><p>尔时世尊告阿难言。善哉善哉。如汝所言。所以者何。若善男子善女人。以不散心读诵此经为他解说。欲见诸佛即皆得见。若以散乱心读诵此经为他解说。其人命欲终时。眼见百千诸佛。所以者何。一切诸佛皆守护是善男子善女人故。尔时会中有一童女。名曰师子。与五百童女俱即从坐起。偏袒右肩右膝着地。一心合掌白佛言。若有女人。受持此经读诵通利有何<a href=\"/remen/gongde.html\" class=\"keylink\" target=\"_blank\">功德</a>。尔时世尊告师子言。若有女人。欲求阿耨多罗三藐三菩提。受持是经读诵通利。当知是身最是后边。所以者何。若有女人。以不散乱心受持是经读诵通利。所有烦恼受女人身者不现在前。师子白佛言。世尊。何等烦恼能受女身。佛告师子。凡诸女人见他女人形容端正。以金银珍宝种种珠玑。严饰其身受众快乐。见已生爱着心。不能如实观察此身。但是粪聚臭秽不净。假以彩色众香涂熏。惑愚者眼便生染着。起诸烦恼故受女身。复次师子。女人之性多诸悭嫉。言说时异。心思时异。现前语异。屏处语异。为气味故。有诸女人不为正法。嗔恚所弊睡眠所盖乐喜谈说。以是缘故不能受持此经。又于昼夜多染污心少出要心。成就如是诸恼心故。恒受女身不能令止。是故师子。若女人欲不起烦恼不受女身者。应当受持读诵此经为他解说。所以者何。此经能除女人诸烦恼故。师子复白佛言。世尊。若有女人。不为离女身受持此经读诵通利者。当受女身不。佛告师子。若有女人。虽不为离女身。受持此经读诵通利。当知此身最是后边。除其神足现女身者。师子。譬如有人投大火聚。而作是言。莫烧我身烧我肤色。于意云何。是人所语得称意不。师子白佛言。不也世尊。所以者何。火性坏人形色。佛告师子。此经亦尔。烧诸烦恼令无有余。是故师子。若有女人。欲不受女身。欲速得一切佛法。欲得见无量无边诸佛。欲得无碍辩才。欲以慈心遍缘一切众生者。应受持此经读诵通利为他解说。尔时师子及五百童女白佛言。世尊。我等于燃灯佛所受持是经。如是展转至于今日。</p><p>尔时阿难白佛言。世尊。是师子童女。未尽女身分耶。佛告阿难。于意云何。汝谓师子是女人耶。阿难白佛言。如是世尊。佛告阿难。莫作是言。所以者何。是师子及五百童女。以神通力现为女身。怜愍<a href=\"/remen/154932.html\" class=\"keylink\" target=\"_blank\">饶益</a>未来世中诸女人故。所以者何。一切男子不得随意入诸家中。是故阿难。师子童女。以神通力现受女身。而此女人。无女人法。无男子法。无非男非女法。所以者何。女人法男子法非男非女法不可得故。阿难。是师子于此法中不得一切法。成就法忍逮大照明。是故阿难。一切女人应当随学。如师子童女受持是经读诵通利为他解说。尔时会中有五千<a href=\"/remen/biqiuni.html\" class=\"keylink\" target=\"_blank\">比丘尼</a>。即从坐起偏袒右肩右膝着地。一心合掌白佛言。世尊。我从今日受持是经读诵通利为他解说。所以者何。我不愿乐更受女身。受持是经。若不究竟读诵通利。终不坐卧亦不睡眠。佛告诸<a href=\"/remen/biqiu.html\" class=\"keylink\" target=\"_blank\">比丘</a>尼。善哉善哉。作如是言。发大<a href=\"/remen/zhuangyan.html\" class=\"keylink\" target=\"_blank\">庄严</a>而自庄严。以大精进而自精进。所以者何。汝等不乐女身乐求佛法。是故汝等倍加精进。坚心受持读诵是经。悉令通利为他解说。当知汝等所受女身最是后边。尔时诸比丘尼。闻佛所说欢喜踊跃。各各脱身所著郁多罗僧。以散佛上。而说偈言。</p><p>佛无有二语必成男子身</p><p>说我等作佛我志愿满足</p><p>尔时会中有五千<a href=\"/wenda/jushi/\" class=\"keylink\" target=\"_blank\">居士</a>妇。从诸比丘尼闻是偈已。即从坐起偏袒右肩右膝着地。一心合掌白佛言。世尊。我等今者受持此经。读诵通利为他解说。所以者何。我等今者欲得远离不自在身。视人颜色犹如婢妾。女人之身虽生王家长养。令大娉与他王不得自在。尽其形寿奉事其夫。怀妊十月受种种苦。以是事故。我等从今勤加精进。受持是经为他解说。受一食法奉持斋戒。胁不触地。乃至夺命。誓不与夫携手亲近。要当受持读诵是经。尔时世尊告诸居士妇言。善哉善哉。诸善女人。快说此言。汝等从今更不属他。常得自在。不视他颜色。无怀妊苦。不更处胎。生无淫欲无女人处诸佛世界。尔时阿难白佛言。世尊。此诸姊等所生之处。世界何名<a href=\"/remen/fohao.html\" class=\"keylink\" target=\"_blank\">佛号</a>何等。佛告阿难。世界名众宝华光。佛号放众宝摩尼王光如来等正觉。今现在<a href=\"/remen/shuofa.html\" class=\"keylink\" target=\"_blank\">说法</a>。此诸女人当生彼国。诸居士妇。受持是经故得见彼佛。尔时诸居士妇。闻说是已。皆生欢喜。踊跃无量。即解颈十千真珠璎珞。持用散佛。即于佛前。而说偈言。</p><p>我等获善利得远离女身</p><p>佛无有二语所说皆真实</p><p>永弃如是身卑陋女人相</p><p>但诳无智人不能如实知</p><p>更不如婢妾属他不自在</p><p>亦不复十月怀妊受众苦</p><p>终不复更受处胎诸恶法</p><p>已得离胎智此智无有上</p><p>尔时诸居士妇说此偈已。头面礼佛右绕三匝。去佛不远皆共就坐。一心观佛目不暂瞬。</p><p>尔时释提桓因。以天拘薮摩花而散佛上。作如是言。世尊。我当受持是经读诵通利为他解说。佛告释提桓因。憍尸迦。汝若如是终不更与阿修罗战。</p><p>尔时文殊师利法王子。欲令百千众生所有善根转明净故。白佛言。世尊。如来昔者从我闻说是经发<a href=\"/remen/putixin.html\" class=\"keylink\" target=\"_blank\">菩提心</a>。佛告文殊师利。以是事故。汝于百千万亿那由他菩萨众中。最为明照。于十方世界开悟众生。如日光明。即时大地震动。天雨众华。绕佛世尊积至于膝。尔时阿难白佛言。世尊。以何因缘大地震动。散诸天华积至于膝。佛告阿难。今百千万亿那由他诸天。从文殊师利闻说此言。欢喜踊跃散众天华。皆发是言。我等当受持读诵是经为他解说。如文殊师利法王子快说是言。我等亦当随学。如文殊师利照明世间。我等亦当如是照明。说此语时。皆得忆念是经如现在前。是故心生欢喜踊跃无量。复闻我从文殊师利得闻此经。阿难。是故大地震动天雨众华。尔时阿难白佛言。世尊。此经成就诸大功德。此经成就未曾有功德。非是成就少善根众生得闻此经。佛告阿难。如是如是。如汝所言。若善男子善女人。供养无量百千诸佛乃闻是经。闻已信解受持读诵为他解说。阿难。此善男子。在<a href=\"/remen/tianren.html\" class=\"keylink\" target=\"_blank\">天人</a>中当知如塔。若有受持读诵是经者。其人所住方面便有明正法人。复次阿难。若有受持是经读诵通利为他解说。乃至书写经卷而供养者。当知是人离诸恶趣。已能降伏恶魔波旬。建立法幢能行法施。燃大法炬破无明闇。吹大法蠡趣向道场。击大法鼓开<a href=\"/remen/ganlu.html\" class=\"keylink\" target=\"_blank\">甘露</a>门降大法雨。充足一切乐求法者。开诸法藏诸佛所聚出大法财。知一切法远离诸想。所谓色受想行识想。眼耳鼻舌身意想。色声香味触法想。远离一切诸法想。乃至佛法僧想。阿难。若有从我闻此经者。受持读诵。当知是人便是我子。从佛口生从法身生。是故阿难。若有众生。欲食如来食。欲坐道场欲说正法。如我今者。应受持是经读诵通利为他解说。乃至书写经卷受持供养。</p><p>尔时阿难白佛言。世尊。未来世中受持是经读诵通利为他解说。乃至书写经卷而供养者。皆是今日受持读诵是经者耶。佛告阿难。如是如是。所以者何。我未曾见诸余世间。天人魔梵<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>人及非人。于未来世能说是经。令他闻者无有是处。阿难。能于今日积聚法财。于未来世随意受用。譬如居士若居士子。其家大富多饶财宝。金银琉璃真珠摩尼。珂贝璧玉仓库盈溢。奴婢僮仆象马牛羊如是众多。往至余方游戏观看。其人后时还至财所得受用不。阿难白佛言。世尊。自在受用。是其财故。如是阿难。若于我前得闻此经。于未来世亦复得闻。受持读诵如是经典。而设供养犹如令日。阿难。我以佛眼见有信解受持是经读诵通利为他解说。乃至书写经卷如今。阿难。而供养者。亦见诽谤不信受者。尔时阿难白佛言。世尊。若有众生不信解是经而诽谤者。其人罪报当生何处。佛告阿难。且止不须问也。阿难白佛言。世尊。惟愿说之。为不信此法众生生信乐故。佛告阿难。其人罪报生处。与五无间业等。阿难于意云何。假使有人于一日中。悉断三千<a href=\"/remen/daqianshijie.html\" class=\"keylink\" target=\"_blank\">大千世界</a>众<a href=\"/remen/shengming.html\" class=\"keylink\" target=\"_blank\">生命</a>根。其<a href=\"/remen/rensheng.html\" class=\"keylink\" target=\"_blank\">人生</a>处罪报云何。阿难白佛言。甚恶世尊。佛告阿难。其人罪报亦与彼等。阿难于意云何。假使有人。若坏若烧恒河沙诸佛般泥洹后所起塔庙。得罪多不。阿难。白佛言。甚多世尊。眼不应视。耳不应闻。佛告阿难。其人生处罪报云何。阿难白佛言。世尊。甚恶甚重。佛告阿难。其人罪报亦与彼等。阿难于意云何。假使有人。坏乱过去未来现在诸佛正法。其罪云何。阿难白佛言。甚重世尊。佛告阿难。其人罪报亦与彼等。阿难白佛言。世尊。若有毁呰诽谤令众生远离是经。其罪云何。佛告阿难。于意云何。三千大千世界众生。皆行十善求阿耨多罗三藐三菩提。假使有人毁坏其眼。其罪多不。阿难白佛言。甚多世尊。当于百千万亿那由他劫。在地狱中受诸苦恼。</p><p>佛告阿难。我今语汝。若有众生毁谤此经。乃至一人令远离者。当知此罪亦与彼等。阿难白佛言。世尊。若有菩萨。欲求阿耨多罗三藐三菩提。于此经中虽有疑心而不诽谤。其罪云何。佛告阿难。若生疑心则逆诸佛而有罪过。经一亿劫远离菩提。阿难白佛言。世尊。若有众生诽谤是经。令多众生而远离者。所受罪身大小云何。佛告阿难。且止不须问此罪身大小。阿难白佛言。世尊。惟愿说之。令此<a href=\"/remen/sizhong.html\" class=\"keylink\" target=\"_blank\">四众</a>来世众生惭愧怖畏。佛告阿难。其人罪身长一万由旬受无量苦。阿难白佛言。其人不能护口。所受舌报大小云何。佛告阿难。其罪人舌。纵广一千由旬。五百铁犁光焰炽燃以耕其舌。复有五百铁丸。光焰炽燃雨其舌上。以其前世不护口故。尔时四众皆生怖惧身毛皆竖。涕泣流泪举身投地。皆共同声作如是言。世尊。我等今者为彼族姓子族姓女发露<a href=\"/remen/chanhui.html\" class=\"keylink\" target=\"_blank\">忏悔</a>。愿令远离如是罪身不受众苦。会中复有涕泣流泪作如是言。世尊。我等若于此生。若前百千万亿那由他生。曾起疑心作是众苦因缘者。我等今于如来等正觉前。及余百千万亿不可限量诸佛世尊前发露忏悔。诸佛如来愿以佛眼见知我等。我等今者所有罪业。皆悉发露不敢覆藏。我等愚小。无知无觉无有方便。惟愿诸佛。以怜愍故受我等悔。佛告诸善男子。善哉善哉。汝等。今于我前不覆藏罪发露忏悔。于我法中便为增益。阿难白佛言。世尊。今此会中生疑心者。皆受如是地狱苦耶。佛告阿难。今此会中生疑心者。以悔过故其罪甚少。阿难白佛言。彼人受罪为多少耶。佛告阿难。其人欲命终时。身上一一诸毛孔中受无量苦亦不经久。所以者何。以于我前及余无量无边诸佛世尊悔过罪故。阿难是故。诸族姓子族姓女。不欲受如是罪身如是罪舌如是众苦者。应当信解是经莫生疑惑。阿难。若有善男子善女人。不欲舍佛舍法舍比丘僧。不欲舍过去当来现在诸佛正法者。应受持是经读诵通利为他解说。书写经卷而供养之。阿难白佛言。世尊。如来今者说不退转轮经。以何缘故作如是说。若不舍僧不舍何僧。佛告阿难。僧者所谓不退转者说名为僧。为不退转法。来集会者亦名为僧。阿难白佛言。退转菩萨不在僧数中耶。佛告阿难。若有深发菩提心不见此心者。皆入不退转僧中。阿难白佛言。希有世尊。诸佛成就大方便力。以方便故说如是法。尔时释提桓因。以天曼陀罗华而散佛上。白佛言。世尊。愿令一切众生皆成就如是方便。佛告释提桓因。憍尸迦。若有信解是经者。皆当成就如是方便演说诸法。如我今者等无有异。尔时有百千诸天。以天曼陀罗花。而散佛上作是言。愿令一切众生逮得是经。尔时阿难白佛言。世尊。惟愿如来。怜愍未来众生守护是经。尔时佛告阿难。若善男子善女人。在大海中应闻是经。是善男子善女人皆悉得闻。所以者何。先佛如来已守护故。阿难白佛言。世尊。先佛如来虽守护是经。如来今者怜愍众生当守护是经。尔时大地六变震动。即于佛前有阎浮那提金色天华自然而现。其华有百千万亿叶。出大光明遍照十方恒河沙诸佛世界。是时四众皆见十方恒河沙世界诸佛世尊。是诸佛前。亦有阎浮那提金色天华。有百千万亿叶自然而现。出大光明遍照十方。尔时释提桓因。即自<a href=\"/remen/huashen.html\" class=\"keylink\" target=\"_blank\">化身</a>作居士形。持种种花与诸四众作如是言。诸仁今者可以此花散如来上。亦用供养是经法故。是时四众即取其花散如来上。佛神力故所散之花。于诸佛上变成花盖。是时四众白佛言。世尊。以何缘故大地震动。是大莲花于诸佛前自然而现。乃至东方恒河沙诸佛世界。南西北方四维上下恒河沙诸佛世界亦复如是。佛告四众。若先有此相。当知诸佛已守护是经。尔时阿难白佛言。世尊。如来今者已守护是经耶。佛告阿难。如是如是。我已守护阿难白佛言。唯佛世尊守护是经。余世界佛亦守护是经耶。佛告阿难。十方恒河沙诸佛世尊亦守护是经。阿难白佛言。世尊。当何名是经。云何受持。佛告阿难。此经名不着诸果。亦名远离诸果。亦名说坚信坚法八人须陀洹斯陀含阿那含阿罗汉声闻辟支佛密义。亦名降伏遣魔。亦名与<a href=\"/remen/liuboluomi.html\" class=\"keylink\" target=\"_blank\">六波罗蜜</a>相应。所以者何。若善男子善女人。信解是经受持读诵。乃至书写经卷而供养者。便具足修行六波罗蜜。阿难白佛言。世尊。云何信解是经受持读诵。具足修行六波罗蜜耶。佛告阿难。若善男子善女人。信解是经名檀波罗蜜。不生疑惑名尸波罗蜜。堪任此法名羼提波罗蜜。心无怯弱名精进波罗蜜。心不扰动名禅波罗蜜。不分别一切法名<a href=\"/remen/banruo.html\" class=\"keylink\" target=\"_blank\">般若</a>波罗蜜。是故阿难。此经名六波罗蜜相应。亦名一切诸佛正说。亦名广大不退转轮。亦名广博严净不退转轮。阿难。如是等名汝当受持。阿难白佛言。世尊。闻此经名。尚应听受。何况具闻初中后说。佛告阿难。如是如是。如汝所言。阿难白佛言。世尊。若有得闻此经名者。能却几劫生死罪耶。佛告阿难。若有得闻广博严净不退转轮经名者。闻已信解。阿难当知。是诸众生。得却百千劫生死。阿难白佛言。世尊。若有众生。得闻是经。能信解已发菩提心者。逮得何法。佛告阿难。如是众生已逮受记。当得阿耨多罗三藐三菩提。</p><p>尔时四众。各各自见其所坐前有大莲华自然而现。其华开敷有百千叶。亦有百千万亿光色。是时四众心生欢喜踊跃无量。即取是华以散佛上。作如是言。愿使我等于未来世宣说是经。犹如世尊等无有异。尔时世尊即便微笑。当尔之时。一切音乐不鼓自鸣。一切众香自然芬熏。百千万亿虚空诸天。于虚空中作大音乐。复有百千万亿诸天。于虚空中雨天细末栴檀种种天香。天阿迦楼香。细末多摩罗香。复雨天阎浮那提金粟银粟天摩尼宝。复雨曼陀罗华。摩诃曼陀罗华。波楼沙华。摩诃波楼沙华。曼殊沙华。摩诃曼殊沙华。迦迦罗华。摩诃迦迦罗华。楼遮摩那华。摩诃楼遮摩那华。输婆摩那华。摩诃输婆摩那华。天优钵罗华。拘物头华。芬陀利华。如是众华。而散佛上。种种天香。种种天鬘。乃至诸天所有珍宝皆悉雨之。虚空诸天现身在地。而作音乐以供养佛。世间诸人各各脱身所著上服而散佛上。复有诸人。脱手足璎珞咽胸璎珞所著天冠华鬘而散佛上。复有诸人。以金银天冠。众宝天冠。众华天冠。栴檀天冠散佛上者。复有诸人欢喜踊跃称庆无量。当尔之时。牛马欢悦出和柔声。虚空众鸟出和雅音。地狱畜生离苦获安。饿鬼充足离饥渴苦。天龙夜叉乾闼婆阿修罗迦楼罗紧那罗摩睺罗伽人非人等。皆悉欢喜踊跃无量。是时众生皆得慈心。慈心相向无有忿恨。尔时阿难白佛言。世尊。以何因缘世尊微笑。诸佛如来不以<a href=\"/remen/wuyuan.html\" class=\"keylink\" target=\"_blank\">无缘</a>而笑。尔时世尊告阿难言。今此四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。今于我前得闻此经。及未来世得闻经者。皆于阿耨多罗三藐三菩提而不退转。后<a href=\"/remen/chengfo.html\" class=\"keylink\" target=\"_blank\">成佛</a>时宣说是经无有增减。如我今日等无有异。佛说是经时。有无量无边不可思议不可限量百千万亿那由他天龙夜叉乾闼婆阿修罗迦楼罗紧那罗摩睺罗伽人非人等。皆于阿耨多罗三藐三菩提而不退转。佛说是经已。文殊师利法王子。无边无量诸菩萨摩诃萨。尊者阿难诸大声闻。及诸四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。及诸世闻佛所说。皆大欢喜。</p></div>"
}]