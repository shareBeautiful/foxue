[{
    "title": "第333部 华积陀罗尼神咒经",
    "author": "优婆塞支谦 译",
    "html": "<div class=\"B1_text\"><p>华积陀罗尼神咒经</p><p>如是我闻。一时佛在阿耨达池龙王宫中。与大<a href=\"/remen/biqiu.html\" class=\"keylink\" target=\"_blank\">比丘</a>五百人俱。及菩萨摩诃萨具足一千。悉得一切陀罗尼。余一生在住十住地。次当作佛。如王太子。俱于十方皆<a href=\"/remen/chengfo.html\" class=\"keylink\" target=\"_blank\">成佛</a>道。具大<a href=\"/remen/zhuangyan.html\" class=\"keylink\" target=\"_blank\">庄严</a>不疑如来一切<a href=\"/remen/gongde.html\" class=\"keylink\" target=\"_blank\">功德</a>。天龙八部一时俱会。尔时师子威菩萨。从座而起右膝着地。合掌向佛而白佛言。<a href=\"/remen/shizun.html\" class=\"keylink\" target=\"_blank\">世尊</a>若善男子善女人。于如来所而修<a href=\"/remen/gongyang.html\" class=\"keylink\" target=\"_blank\">供养</a>功德多不。佛告师子威勿作是语。若善男子善女人。于如来所而修供养功德多不。何以故。如来无量<a href=\"/remen/jiedinghui.html\" class=\"keylink\" target=\"_blank\">戒定慧</a><a href=\"/remen/jietuo.html\" class=\"keylink\" target=\"_blank\">解脱</a>解脱知见之所成就。若善男子善女人。于如来所若存若亡而修供养。师子威当知是人终必于三乘中。随其<a href=\"/remen/yinyuan1.html\" class=\"keylink\" target=\"_blank\">因缘</a>而得解脱。复次师子威。若复有人见佛世尊。心生<a href=\"/remen/huanxi.html\" class=\"keylink\" target=\"_blank\">欢喜</a>尊重赞叹。以诸供养施于如来。又复有人于如来灭后。若见<a href=\"/remen/sheli.html\" class=\"keylink\" target=\"_blank\">舍利</a>心生欢喜。是二功德等无有异。复次师子威。若在家菩萨以诸珍宝积如须弥。供养声闻及辟支佛。不如<a href=\"/remen/chujia.html\" class=\"keylink\" target=\"_blank\">出家</a>菩萨发<a href=\"/remen/putixin.html\" class=\"keylink\" target=\"_blank\">菩提心</a>。以一金钱供养如来。复次师子威若复有人。于千万岁亲近世尊备修供养。若复有人如来灭后发<a href=\"/remen/puti.html\" class=\"keylink\" target=\"_blank\">菩提</a>心。以一香华入僧伽蓝。举足下足作如是言。南无世尊。以此深解殷重<a href=\"/remen/xinxing1.html\" class=\"keylink\" target=\"_blank\">信心</a>。供养如来舍利宝塔。不以求报不以疑惑。未得解脱中间。若千万亿劫不堕恶道。师子威谛听。有陀罗尼名曰华积。我今当说。为诸<a href=\"/remen/tianren.html\" class=\"keylink\" target=\"_blank\">天人</a>多所<a href=\"/remen/154932.html\" class=\"keylink\" target=\"_blank\">饶益</a>。若善男子。能于华积陀罗尼咒。<a href=\"/remen/shouchi.html\" class=\"keylink\" target=\"_blank\">受持</a>读诵亲近依行。功德胜彼。是人世世得一闻持。不堕诸恶险棘道中离诸艰难。常见妙宝常见诸佛诸根常具。不生下贱卑隶人家。常得不离菩萨弘心。常得种种无量慧辩。为无量十方诸佛如来之所知见。乃说咒曰。</p><p>但施(峙耶反)他(一)杜罗祢(二)拖罗祢(三)拖罗尼(四)拖罗尼(五)侔尼(六)波罗婆(负荷反)娑祢(七)悉谛(八)栴禘(九)那侔纸(十)嫟诃(引)囇(狸迤反十一)鲁伽婆底(十二)<a href=\"/remen/fotuo.html\" class=\"keylink\" target=\"_blank\">佛陀</a>婆底(十三)底囇(狸迤反十四)柯罗知(胝迤反十五)罗竖波伽知(胝迤反十六)知(胝迤反)杜婆底(十七)毗舍罗佛地(十八)达摩婆徙(十九)恶叉耶葛俾(二十)葛波毗伽知(胝迤二十一)阿媚多葛波休多大多祢(二十二)阇波底(三十三)哆嫟(微耶反)沙摩喜(吴音反)知(胝迤反二十四)蜀伽罗婆底(二十五)陟沙拏佛朕(持引反)地耶佛地琐诃(引二十六)</p><p>师子威当知。若善男子能于此华积神咒。若读若诵。是人当于三月四月九月。从八日至十五日。一心忆念如来相好。夜中三诵华积神咒。日中亦三。至月圆时。当以香华灯烛于形像前而修供养。并诵华积陀罗尼咒。其人是夜梦见如来。相好具足坐莲华座为众<a href=\"/remen/shuofa.html\" class=\"keylink\" target=\"_blank\">说法</a>。亦得华积陀罗尼咒。于现世中常得强记。<a href=\"/remen/zhihui.html\" class=\"keylink\" target=\"_blank\">智慧</a>深信。从今身乃至<a href=\"/remen/niepan.html\" class=\"keylink\" target=\"_blank\">涅槃</a>。常一闻持一切闻见。一切经教一切学解。一切技艺通达无碍。于一切<a href=\"/remen/sanmei.html\" class=\"keylink\" target=\"_blank\">三昧</a>深得清净。解<a href=\"/remen/sishengdi.html\" class=\"keylink\" target=\"_blank\">四圣谛</a>无上法轮。说是经已。师子威等天龙八部。一切大众欢喜奉行。</p></div>"
}]