[{
    "title": "第357部 胜幢臂印陀罗尼经",
    "author": "玄奘法师 译",
    "html": "<div class=\"B1_text\"><p>胜幢臂印陀罗尼经</p><p>如是我闻。一时薄伽梵。在鸡罗山顶天仙神宫。与大苾刍众千二百五十人俱。及无量无数菩萨摩诃萨。曼殊室利跋陀波罗。十六大士而为上首。并诸<a href=\"/remen/tianren.html\" class=\"keylink\" target=\"_blank\">天人</a>阿素洛等。大梵天王而为上首。无量大众前后围绕。</p><p>尔时<a href=\"/remen/shizun.html\" class=\"keylink\" target=\"_blank\">世尊</a>住<a href=\"/remen/zhengnian.html\" class=\"keylink\" target=\"_blank\">正念</a>智。为诸大众说微妙法。时大梵王率诸天众。阿素洛等顶<a href=\"/remen/lifo.html\" class=\"keylink\" target=\"_blank\">礼佛</a>足。合掌恭敬住如来前。俱白佛言世尊在昔。为欲利乐诸有情故。求证无上正等<a href=\"/remen/puti.html\" class=\"keylink\" target=\"_blank\">菩提</a>。悲愿熏心成等正觉。有大神力具大慈悲。何故现见诸有情类。堕在<a href=\"/remen/diyu.html\" class=\"keylink\" target=\"_blank\">地狱</a>饿鬼傍生。及人天中受诸剧苦。不设善巧方便济拔。惟愿哀愍令脱苦难。时观<a href=\"/remen/zizai.html\" class=\"keylink\" target=\"_blank\">自在</a>亦率无量持咒天仙。<a href=\"/remen/dl.html\" class=\"keylink\" target=\"_blank\">顶礼</a>佛足合掌恭敬。住如来前俱白佛言。唯愿哀愍诸有情故。开示善巧拔苦难法。</p><p>尔时世尊告二大士及其眷属。汝等就座。吾今愍念一切有情。略说善巧拔苦难法。汝应谛听极善思惟有大陀罗尼名胜幢臂印。若常诵念能灭五逆十恶等罪。终不更受诸恶趣生。及人天中所有极苦。恒<a href=\"/remen/shouchi.html\" class=\"keylink\" target=\"_blank\">受持</a>者现得财位。于当来世生尊贵家。所欲现前受诸快乐。常值诸佛得<a href=\"/remen/suming.html\" class=\"keylink\" target=\"_blank\">宿命</a>念。乃至无上正等菩提。陀罗尼曰。</p><p>羯洛羯洛抧利抧利矩路矩路萨洛萨洛徙利徒利速路速路萨缚<a href=\"/remen/fotuo.html\" class=\"keylink\" target=\"_blank\">佛陀</a>婆卢抧谛达洛达洛萨缚达摩路迦目契折洛折洛萨缚僧伽地瑟耻谛跋洛跋洛頞泥迦佛陀俱胝婆史谛厕拏厕拏萨缚羯摩筏剌拏祢莫摩萨缚萨埵难遮萨婆波耶尼萨缚独佉波捺耶勃栗吒勃栗吒达栗吒达栗吒捺吒捺吒羯吒羯吒飒怖吒耶飒怖吒耶萨婆筏剌拏波耶突揭底尼莎诃。</p><p>善男子此胜幢臂印陀罗尼。是殑伽沙等诸佛共说。吾今愍念一切有情。因汝等请亦为众说。善男子诸佛出世甚为难遇。善得人身复难于是。闻此神咒更复为难。若有善男子善女人。能正受持尚为难得。何况书写精勤诵念。及劝他人令受持者。善男子我念过去。曾于药师琉璃光胜观等诸佛所。闻此神咒受持读诵正为他说。由此<a href=\"/remen/zhengde.html\" class=\"keylink\" target=\"_blank\">证得</a>无上菩提。是故汝等应随勤学。劝诸有情受持读诵。令脱苦难获胜利乐。</p><p>时薄伽梵说此经已。曼殊室利菩萨跋陀波罗菩萨观自在菩萨。大梵天王及诸天人阿素洛等。一切大众闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>信受奉行。</p></div>"
}]