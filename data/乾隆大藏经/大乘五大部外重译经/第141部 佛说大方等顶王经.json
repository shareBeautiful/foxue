[{
    "title": "第141部 佛说大方等顶王经",
    "author": "法护 译",
    "html": "<div class=\"B1_text\"><p>佛说大方等顶王经</p><p>一名维摩诘子问经</p><p>闻如是一时佛游于维耶离奈氏树园。与大<a href=\"/remen/biqiu.html\" class=\"keylink\" target=\"_blank\">比丘</a>众俱。比丘八百菩萨一万。一切大圣<a href=\"/remen/shentong.html\" class=\"keylink\" target=\"_blank\">神通</a>以达。悉得总持辩才无碍。摄三世慧至三达智。空<a href=\"/remen/wuxiang.html\" class=\"keylink\" target=\"_blank\">无相</a>愿不中取证。行于大慈奉无盖哀。不计吾我以度<a href=\"/remen/bian.html\" class=\"keylink\" target=\"_blank\">彼岸</a>。通于三世无去来今。晓一切法如幻化梦影向野马芭蕉水泡聚沫。解于三处本无所有。从缘对生有利无利。若誉若谤得名失誉。若苦若乐以过<a href=\"/remen/shijian.html\" class=\"keylink\" target=\"_blank\">世间</a>之所有法。因权方便周旋三涂。以超欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。解畅道义救度一切。诸天来侍咨受深法。开发愚心悉入道明。</p><p>尔时<a href=\"/remen/shizun.html\" class=\"keylink\" target=\"_blank\">世尊</a>明旦着衣持钵。入维耶离城分卫。至维摩诘舍。时维摩诘有子名曰善思。明旦沐浴以香涂身。体着新衣手执莲华。与妻室俱上楼阁观作妓相娱。<a href=\"/remen/suming.html\" class=\"keylink\" target=\"_blank\">宿命</a>德本之所<a href=\"/remen/ganying.html\" class=\"keylink\" target=\"_blank\">感应</a>。遥见佛来与圣众俱入城分卫。现大瑞变以偈语妻。所说雅颂歌佛<a href=\"/remen/gongde.html\" class=\"keylink\" target=\"_blank\">功德</a>。</p><p>闻斯和雅音同时今俱作</p><p>众妓在其处速彻楼阁上</p><p>大雄来不疑护世演光辉</p><p>必以足右指蹈于城门阃</p><p>百鸟诸禽兽发哀悲和声</p><p>从古未曾闻如是诸妙向</p><p>大雄来不疑欲导利<a href=\"/remen/zhongsheng.html\" class=\"keylink\" target=\"_blank\">众生</a></p><p>今举右足指以安着门阃</p><p>我今日睹佛犹宝璎珞身</p><p>众妓不鼓鸣微妙可悦心</p><p>三千圣无疑威德净<a href=\"/remen/zhuangyan.html\" class=\"keylink\" target=\"_blank\">庄严</a></p><p>必以右足指蹈于城门阃</p><p>譬如有大钵着池河水至</p><p>则闻调和音周遍其土地</p><p>人中天无疑大圣演尊光</p><p>佛开导世间定来入城门</p><p>神通化众生犹树华茂盛</p><p>若干色芬葩流布极美香</p><p>大龙无所疑誓愿建立本</p><p>今以右足指安于城门阃</p><p>普照于<a href=\"/remen/xukong.html\" class=\"keylink\" target=\"_blank\">虚空</a>周遍于天地</p><p>日明为以蔽永不复现光</p><p>一切尊无疑现威大晃耀</p><p>今以右足指安于城门阃</p><p>犹如诸<a href=\"/remen/tianren.html\" class=\"keylink\" target=\"_blank\">天人</a>住于虚空中</p><p>众庶佛后从如天侍梵王</p><p>愍伤世无疑尊人圣导师</p><p>今以右足指安于城门阃</p><p>今日观城人各慈向不恨</p><p>展转相示谈如父母子孙</p><p>德光无沉吟福威自庄严</p><p>今以右足指安于城门阃</p><p>察男女大小各执若干花</p><p>叉手而自归欢悦遥散花</p><p>大导无犹豫德花严饰身</p><p>今以右足指安于城门阃</p><p>诸天人间华遍布于虚空</p><p>散华而<a href=\"/remen/shaoxiang.html\" class=\"keylink\" target=\"_blank\">烧香</a>其香可意悦</p><p>大勇无疑结欲入维耶离</p><p>因化悦大众最胜故到此</p><p>尔时善思妻室。闻说是言心中抱恐。衣毛为竖身内和凉。住于兰边心自念言。是何等神。为天龙鬼魅反足手。真陀罗摩休勒人非人耶。口宣人语在其处所。不动不摇不敢移转。时佛往诣善思童子所居里中。在于舍边立在门前。善思童子见佛世尊。即欲下楼阁往自奉迎。心中喜悦不能自胜。已投楼下承佛圣旨。住于虚空以偈叹佛。</p><p>圣慧尊且住人中雄愍待</p><p>用哀众生故唯受斯水浆</p><p>于是世尊。为善思说偈言。</p><p>以住真本际世俗所不达</p><p>彼际无所有是为本际相</p><p>善思童子。以偈问佛。</p><p>云何住本际真本际化导</p><p>无明之猗际何谓立虚无</p><p>时佛复以偈。告善思曰。</p><p>其际真本际是际则如来</p><p>如审住本际了了住如是</p><p>如际真本际斯则如来际</p><p>犹了真本际童子住亦然</p><p>善思童子。复以偈白佛言。</p><p>无际际何际何所是际相</p><p>以何权方便名曰为本际</p><p>于是世尊。睹见善思心欲畅了解道无处。告于善思童子。以偈报曰。</p><p>无际不可待乃曰真本际</p><p>其际相虚空虚空亦无相</p><p>善思为佛。说偈问言。</p><p>甚哉真正处其处玄无上</p><p>使一切众生住如今导师</p><p>时善思童子前白佛言。世尊。垂愍受斯莲华。佛便受之。善思童子口身发言。以是功德致无上正真之道。成最正觉。为诸众生班宣经典。令不得至凡夫之法不至道法。尔时贤者<a href=\"/remen/sheli.html\" class=\"keylink\" target=\"_blank\">舍利</a>弗。亦在会中谓善思童子。于善思心所趣云何。所成正觉法何所像。欲为众生而班宣之。善思以诵答说偈言。</p><p>佛志无所得诸声闻亦然</p><p>当成斯正觉为众生班宣</p><p>彼无所向说亦复无所致</p><p>大智当解斯本净明如是</p><p>过去诸正觉护世无上尊</p><p>亦不得诸法导世因灭度</p><p>计求无法界亦无众生界</p><p>是则为本际世俗所不畅</p><p>假号曰世界人猗相名号</p><p>亦无诸所想更无有异业</p><p>尔时邠耨文陀尼子。为善思童子说是偈言。</p><p>童子卿云何而欲学斯法</p><p>是处深难逮明者所迷惑</p><p>仁生来久如<a href=\"/remen/zhihui.html\" class=\"keylink\" target=\"_blank\">智慧</a>独勇猛</p><p>与声闻谈语卒对慧<a href=\"/remen/wuwei.html\" class=\"keylink\" target=\"_blank\">无畏</a></p><p>处处能分别所住像紫金</p><p>立王路巍巍犹虚空月盛</p><p>时善思童子。以偈答言。</p><p>唯仁问所生所生无所生</p><p>诸法无所起谁当复生者</p><p>其法无所生自然无所有</p><p>是曰本清净无法无所得</p><p>诸法本清净未曾能得是</p><p>以斯无明慢佛故说是法</p><p>在于仙人野第一转此轮</p><p>多存声闻业系志在虚空</p><p>宣畅法音向为众多辩才</p><p>以权来圣慧宣说如审谛</p><p>有生乃终没斯愚之行无</p><p>处在颠倒业如邠耨所说</p><p>以生有老死是为方俗言</p><p>其法无言辞托假造言教</p><p>尔时贤者邠耨文陀尼子前白佛言。至未曾有。世尊。今是善思童子。深入智慧巍巍乃尔。所宣独步众所不逮。佛言。如是如是。如邠耨言而无有异也。时佛告菩萨善思童子。卿何以故。欲逮无上正真之道为最正觉乎。善思答曰。圣尊所明故复相问。用最大圣故被弘誓。大圣至仁因宣是语。我身寂然不有所为。以被弘誓悉无挂碍。无所开化尔乃名曰斯深上句。众生无人亦然。其不或斯是等能度。至贤详序深妙上句。晓了斯本真际本末。其以无数无有若干。解达深妙无上章句。以用法故化此众生。其行各异诲无众生。设无众生彼一切空。无智智慧众生本净。以达本净无有各异。以解斯义是世明智。唯然圣尊。我蒙解斯。自成正觉为众<a href=\"/remen/shuofa.html\" class=\"keylink\" target=\"_blank\">说法</a>。</p><p>贤者阿难前白佛言。至未曾有是善思童子。辩才乃深入如是乎。乃能宣斯应顺妙章无所著句。天上世间凡庶众人阿须轮闻必当恐怖不肯受学。谁当信乐此深妙法。往昔宿世曾闻学是深远之行。尔乃信受。于时阿难以偈叹曰。</p><p>犹如须弥顶远现微妙好</p><p>今此善思德在众妙如是</p><p>若如众山王坚住于大海</p><p>今处斯众中快宣此妙句</p><p>善思所咨嗟说名不有无</p><p>亦光于本际世俗所不观</p><p>其辞无所畏莫不敬叹者</p><p>唯善思说之云何知本末</p><p>善思以偈报曰。</p><p>吾以弃身命被无挂碍铠</p><p>志不贪正觉尔乃曰博闻</p><p>猗欲故堕落合集极殃祸</p><p>谁不堕灾者唯见世导师</p><p>是诸佛境界护世所持济</p><p>其身无所厄住于佛尊道</p><p>虚空及人身二俱不可得</p><p><a href=\"/remen/rufa.html\" class=\"keylink\" target=\"_blank\">如法</a>不可得法怀无所畏</p><p>晓虚空<a href=\"/remen/foshen.html\" class=\"keylink\" target=\"_blank\">佛身</a>真实无处所</p><p>若成是忍辱永悉无所畏</p><p>其虚空至地自然无所有</p><p>是自然善思达悉无处所</p><p>其虚空至地善思不可得</p><p>无生无自然虚寂无所有</p><p>虚空无有高亦复无有下</p><p>以解了是法彼悉无所畏</p><p>尔时佛告善思童子。仁者。体性无所畏乎。白佛不也。世尊佛复重问。卿审不畏乎。白曰不也。佛言。善哉善哉。仁乃无畏不怀恐惧。时佛颂曰。</p><p>从有而生畏假现无所有</p><p>若能解是忍尔乃近佛道</p><p>因人想有畏众生本永无</p><p>若能解如是于斯无所住</p><p>其不得正觉无觉亦如斯</p><p>若余无所获此傥无所畏</p><p>若能晓了斯不住有无际</p><p>善思解如是是为由佛道</p><p>佛告善思。若有菩萨疾欲永安逮无上正真之道。为最正觉者。便当消除有常想安想苦想众生之想人<a href=\"/remen/shouming.html\" class=\"keylink\" target=\"_blank\">寿命</a>想。分别解了无所著行悉无所猗。作是慕业逮成无上正真之道也。佛往宿世行菩萨业时。作是行道以便怀来慧。无能得法乃曰佛道。时佛颂曰。</p><p>解常想犹幻计常致<a href=\"/remen/shengsi.html\" class=\"keylink\" target=\"_blank\">生死</a></p><p>常<a href=\"/remen/wuchang.html\" class=\"keylink\" target=\"_blank\">无常</a>虚无求业无所有</p><p>众生有安想了不安自然</p><p>是想为颠倒用想有人故</p><p>若解了法者无有各各异</p><p>则不怀望想无命无有人</p><p>道明不得由无道亦复然</p><p>是乃曰本净法无所有故</p><p>若有明达者晓有悉本净</p><p>善思当解斯是为道正道</p><p>不行于道乘佛乘所救济</p><p>若有人诤斯便不畅道法</p><p>不行于慧业不为道所护</p><p>用不顺此行<a href=\"/remen/fofa.html\" class=\"keylink\" target=\"_blank\">佛法</a>深难解</p><p>诸法无所法本悉无形貌</p><p>所有亦虚无<a href=\"/remen/sanjie.html\" class=\"keylink\" target=\"_blank\">三界</a>永不安</p><p>计诸乐众苦犹如行虚空</p><p>若能思是行斯乃心<a href=\"/remen/jietuo.html\" class=\"keylink\" target=\"_blank\">解脱</a></p><p>有身云吾我彼法亦虚无</p><p>其不有吾我所知无所有</p><p>斯等不想命不得究本末</p><p>虚无想真实少明为迷惑</p><p>吾我及寿命本净无所有</p><p>愚冥之所行计本净而有</p><p>佛道无思议不念是所有</p><p>若闻深妙法不能受奉持</p><p>未曾有班宣如是经法者</p><p>法不可逮得所说亦无获</p><p>坐于佛树下因是成道慧</p><p>若不致道慧则亦无所知</p><p>佛道及慧场亦无有言说</p><p>凡夫怀望想慕佛所演法</p><p>斯则真实教佛所宣深妙</p><p>其意觉甚深是为魔所行</p><p>若有得闻是佛所说经典</p><p>不解经义味诸法所救护</p><p>菩萨甚勤苦不求道安隐</p><p>于斯无道觉是二事无像</p><p>意当倚慕斯有是佛所说</p><p>是何此云何着于颠倒业</p><p>若有过苦恼甚着于深妙</p><p>各称举大音快佛无思议</p><p>佛复告善思。学是法者当习深典。勿得志存杂句多辞无益之义。不成正真无极大慧深远之法。乃曰优奥。是乃应法斯曰无得。众生堕邪不能行斯。不用<a href=\"/remen/sanmei.html\" class=\"keylink\" target=\"_blank\">三昧</a>可解利义。慧无境界无慧亦然。当了斯际非智所行。佛往宿世闻是深法。以解寂净心无所著。若闻斯典得悦豫喜。曾于无数佛所造行立功勋德。受着心怀讽诵奉行。以化他人宣布十方。</p><p>佛复告善思童子。菩萨当修如是弘誓。世人所在常抱恐畏。勤学至真不当怀惧也。畏难退却当作是解。宣布奉行乃入道慧。善思前白佛言。唯然信乐也。世俗所不信独笃无穷。志旷如空永无所慕。佛复语善思。若菩萨大士志深妙法。斯诸正士以是方便顺如<a href=\"/\" class=\"keylink\" target=\"_blank\">佛教</a>。则于道法无所诤讼。以不诤讼一切诸法则无恐怖。皆不可断。一切诸法了之本无。志无所慕便入道慧。若有闻说一切法有不以为怖。若说言无不以为懅。于有无法不以增损。闻诸法应诸法不应。诸法<a href=\"/remen/jingjin.html\" class=\"keylink\" target=\"_blank\">精进</a>诸法<a href=\"/remen/xiedai.html\" class=\"keylink\" target=\"_blank\">懈怠</a>。解是一切十方诸法。慧所归趣若无所趣。若复不解诸法有念诸法无念不以恐怖。诸法有为诸法无为。诸法有界诸法无界。诸法忻喜诸法无喜不以恐怖。一切诸法亦不有为亦不无为。一切诸法本有所有本无所有。诸法寂然诸法愦乱不以恐怖。诸法颠倒无有颠倒。诸法虚无真实无为不以恐怖。诸法一切有戒无戒。有明无明有名无名。有兴无兴有畏无畏。有生无生有死无死不以恐怖。诸法有道诸法无道。诸法有度若不灭度。诸法是非不以恐怖。所以者何。诸法皆空虚无不真。犹如幻化泡沫芭蕉影向野马。梦中所见本无从来去无所至。犹如虚空忽现云雾尘烟灰等。托现虚空不能为垢。忽然便灭虚空自然亦无所净。有道无道世俗慧明。普解自然乃无所著了无所了。乃应道慧无上正真。无所恐畏心不怀懅。佛于是颂曰。</p><p>诸法无所有自然虚不真</p><p>其自然虚无是相便灭度</p><p>诸法无所诤斯亦无所有</p><p>以了诸法无达不有自然</p><p>所诤讼诸法是亦无所有</p><p>以晓法虚无则解不诤讼</p><p>诸法无所有本净永无形</p><p>本净不可得亦无所忘失</p><p>断一切诸法故曰为明智</p><p>斯谓永毁坏亦现无所坏</p><p>诸法无所灭计亦无起立</p><p>亦多无所坏法亦不可得</p><p>诸法本虚无亦不可得见</p><p>设使无所得方便现所有</p><p>诸法无所有<a href=\"/remen/yinyuan1.html\" class=\"keylink\" target=\"_blank\">因缘</a>从对生</p><p>所有无所有班宣于经典</p><p>诸法能相应示现无所诤</p><p>不诤为自然究竟无有形</p><p>诸法无所应无作不灭度</p><p>如是不可得常离于诸数</p><p>诸法不可得亦无有过去</p><p>甚哉永无实乃曰本真际</p><p>诸法皆悦豫亦不可悦喜</p><p>若法不可得彼亦无言说</p><p>诸法无放逸二俱无所有</p><p>自然无可取是为深妙相</p><p>诸法不可知<a href=\"/remen/wuwo.html\" class=\"keylink\" target=\"_blank\">无我</a>而自然</p><p>以解无志求至于自然号</p><p>无为无所乐彼亦无所有</p><p>用有无明业因号曰无为</p><p>若念于诸法究竟不可见</p><p>此则真实言故名曰意念</p><p>不念于诸法无住无所归</p><p>了斯无众生是号法中法</p><p>一切法犹幻其幻无所有</p><p>以法无明故因宣说生死</p><p>诸法无形貌是其自然义</p><p>若无有诸法解脱无解脱</p><p>假号曰境界自然无境界</p><p>愚冥所倚着故名曰部界</p><p>佛复告善思。色痛想行识空本无所有。眼耳鼻口身心空本无所有地水火风空本亦无形。因缘合成犹如五事成其屋宅。何谓为五。一曰材木。二曰瓦草。三曰土堑。四曰人功。五曰泥水。以是五事乃成为屋。本各别时都无屋名。因缘合成身亦如是。<a href=\"/remen/wuyin.html\" class=\"keylink\" target=\"_blank\">五阴</a>缘对便有四大。因名曰身地水火风各缘来合。犹屋四柱四壁皆因缘会。合成散坏皆无处所。犹如梦中见屋宅城郭树木华实。流水田地犁牛诸种下其五谷各随时生。人主用意获之自给。心神无明不达一切三界皆空。因倚望求便生<a href=\"/remen/yishi.html\" class=\"keylink\" target=\"_blank\">意识</a>。十二牵连往来周旋。轮转无际劳于<a href=\"/remen/shenshi.html\" class=\"keylink\" target=\"_blank\">神识</a>。沉迷五趣无懈息时。不解本空如梦所见。觉不知处何所归趣。至成正觉乃了五趣。本无处所独步无畏。佛于是颂曰。</p><p>色痛想识空眼耳鼻口意</p><p>本寂无所有地水风火异</p><p>了界得<a href=\"/remen/zizai.html\" class=\"keylink\" target=\"_blank\">自在</a>班宣无部章</p><p>所言上佛土其境灭度想</p><p>诸法各有形本亦无合会</p><p>不晓知空寂其本无有身</p><p>无得不可逮从缘对合成</p><p>无获不可致又现望得生</p><p>在彼不修戒亦复不犯禁</p><p>无行无有戒是为诸<a href=\"/remen/faxiang.html\" class=\"keylink\" target=\"_blank\">法相</a></p><p>诸法无所有因无明而生</p><p>以有无明法便造明达智</p><p>诸法假有名是名无所有</p><p>假号无有法乃名曰灭度</p><p>所起无所生因现有五阴</p><p>其阴无所见因号有所现</p><p>所有无处所因变示有法</p><p>法离生死业长无生死难</p><p>如幻师化形愚冥谓有人</p><p>所有无所有明者不为迷</p><p>法生无所生慧者无是计</p><p>诸法皆悉空愚者不解此</p><p>法适有所生便当有终没</p><p>其生及病死舍是无所畏</p><p>诸法一切空法亦无所归</p><p>善思当了斯是佛所演法</p><p>正觉无所作则为不可逮</p><p>若不得道处乃见三界事</p><p>若望想佛道则不求正觉</p><p>若行志存道永不造无想</p><p>诸生死自然不观自然法</p><p>自然无所有是为无为想</p><p>究竟无所生所说不可得</p><p>以行无明业因示<a href=\"/remen/wuweifa.html\" class=\"keylink\" target=\"_blank\">无为法</a></p><p>以怀来众义诸法则自然</p><p>彼悉无所生便无诤讼事</p><p>彼无不奉行所宣深妙法</p><p>用一切起生菩萨行愍哀</p><p>尔时善思以偈答世尊曰。</p><p>佛兴出现世皆用愍我等</p><p>身以为疑网宣布是法义</p><p>佛出无思议为具足兴变</p><p>以坏魔罗网说除六十二</p><p>以绝生死元因坐佛树下</p><p>永无有沉吟宣消众想着</p><p>解畅虚伪业能仁灭诸见</p><p>勇猛为世俗断我众狐疑</p><p>尔时世尊告善思童子。菩萨所行未曾虚妄。多所救护以恩加济无有诤讼。除去众瑕一切无秽。愍伤众生行深远义不怀望想。世无坚固消去贪欲。以无贪欲蠲弃众结。常行等心加于众生志不虚妄。大慈之行法不可得。修大义吼不舍精进。心行至真不失勤业。无有娆害奉行忍辱而不诤讼。无所睹见夙夜尊行。善思一心弃于懈怠成就道行。定意正受其心寂静。修于善慧一切诸法永无所得。行无所畏心不怯羸。显发道心行无挂碍。成就如来十种之力。当以何行至殊特业。尊其至慧奉无等伦。游于十方诸佛世界。行无挂碍度脱一切。时佛颂曰。</p><p>行无虚妄业是诸菩萨辞</p><p>以奉于脱门不畏诸碍行</p><p>无行谓正行是菩萨之业</p><p>若能解是行则无所贪求</p><p>以法救摄之诸菩萨所宣</p><p>其无所得义是行为无上</p><p>言吾行道法则住于颠倒</p><p>以住颠倒业便得有所畏</p><p>假使有诤讼不见诤所在</p><p>明者作是达行于无上乘</p><p>是乘无所畏大乘最无极</p><p>畏与无所畏是亦无放逸</p><p>一切无所有众行中最胜</p><p>设了悉虚静彼行无上道</p><p>斯行甚微妙救护一切法</p><p>所济亦深远消除众望想</p><p>所行邈玄妙二俱无处所</p><p>若能知本际不倚念于法</p><p>法永无众垢亦不离垢去</p><p>是法本清净反宣舍于欲</p><p>而示现邪逆爱欲不坚固</p><p>不转文字业斯句为无上</p><p>不着犹如幻此则无言教</p><p>以弃反倒行便无诤讼意</p><p>一切众生行是实不可得</p><p>若能晓了斯此行乃善教</p><p>众生以无明故曰名黎庶</p><p>众生法亦尔是道则无上</p><p>其念及众生是永不可得</p><p>此为第一慈叹慈乃无极</p><p>是曰世大施斯乃为大士</p><p>常慕乐放舍乃曰慧道心</p><p>正使不得法诸法虚无实</p><p>示菩萨明达是曰好<a href=\"/remen/bushi.html\" class=\"keylink\" target=\"_blank\">布施</a></p><p>解法不可得便无所恐畏</p><p>无尊是之法乃曰为布施</p><p>法貌不可获佛法不可思</p><p>是戒无所犯诸法无所著</p><p>佛土不可议此不见诸界</p><p>于戒不望想诸菩萨所叹</p><p>能忍诸众生一切不可得</p><p>佛所教训诲是法第一忍</p><p>佛复告善思。色空不可得。痛想行识空亦不可得。所谓空者色则为空无复异空。痛想行识空无复异空。四大五阴十八诸种三界本空。<a href=\"/remen/shieryinyuan.html\" class=\"keylink\" target=\"_blank\">十二因缘</a>无则为空无复异空。现世度世有为无为。<a href=\"/remen/sidajiekong.html\" class=\"keylink\" target=\"_blank\">四大皆空</a>无复异空。色如聚沫痛痒如泡。思想如芭蕉。生死如梦。识如幻。三界犹化。五趣如影所以如影从缘对生。三界本末欲界色界及无色界心意所为。犹如画师治素壁板。因缘合成犹如飞鸟飞行空中。菩萨如是行无望想旋到十方。犹日宫殿行于虚空不污众冥。菩萨如是独步三界心无所著。去淫怒痴三毒窈冥。犹如莲华生于泥中不与其合。菩萨如是在于生死成最正觉。心净如空永无所著度脱一切。佛时颂曰。</p><p>其心不可得则无有诤讼</p><p>若不得众生是为第一忍</p><p>菩萨离懈怠其志无所行</p><p>永无所勤修乃曰最精进</p><p>其身及心意所遣直无邪</p><p>菩萨无所说是第一精进</p><p>若有懈怠者菩萨化立之</p><p><a href=\"/remen/wuxin.html\" class=\"keylink\" target=\"_blank\">无心</a>无所行住第一精进</p><p>其心不可得内外无所著</p><p>若心不可逮是则为定意</p><p>心常自勤修自然无所有</p><p>无思无正受乃曰逮三昧</p><p>所以言定意以能作是行</p><p>安住名自然是第一定意</p><p>不知慧所在何所自然法</p><p>自然及与慧二俱无所有</p><p>是法不可得斯识行<a href=\"/remen/zhengfa.html\" class=\"keylink\" target=\"_blank\">正法</a></p><p>不以识知法自然无所有</p><p>若有了此行菩萨意坚强</p><p>行第一之义世所无所趣</p><p>众会无等伦为众而宣法</p><p>斯等虽游居无众生望想</p><p>佛复告善思。一切诸法犹如幻化。幻化本空悉无所有。迷惑愚俗自计己身及与他人。悉有所有故沈五趣。敢能晓了是悉无所畏。诸法本末无有内外。以了如是心不怯弱。不难三界三界悉空。若有菩萨晓是本无。独步三世而无所难。达于生死犹如虚空无形本亦无名。一切诸法亦复如是无形无名。用无明故驰逸三界转轮无际。犹如五事住于虚空不能为垢。自然之故心本清净。权未即解便有三毒五阴六衰客尘所蔽。虽有是非不污本净心亘开达。畅三世空便入大道。佛时颂曰。</p><p>众生犹如幻其幻无所有</p><p>所宣如是者永无所复畏</p><p>己身与他人二俱虚无寂</p><p>以能晓了是则永无所畏</p><p>其内及外法不计有所在</p><p>无以怯弱心不难于世俗</p><p>诸法无所碍犹如旋虚空</p><p>所至如虚空是法为自然</p><p>若能晓了斯菩萨无所畏</p><p>分别一切法解了众生行</p><p>彼不得众生其法皆如是</p><p>以剖判诸界其界无所有</p><p>是曰入道行斯曰无上道</p><p>以致此至业知众生心行</p><p>诸界及众生二俱无所有</p><p>以念彼如是皆了一切法</p><p>其内及外事无合会望想</p><p>以为不除法乃曰真本际</p><p>斯法无思议乃曰为佛法</p><p>此悉无所有悉亦无所成</p><p>所行能如是计数无有人</p><p>以无为之慧乃曰为佛慧</p><p>是乘为大众普安于一切</p><p>永不畏此世世亦无所有</p><p>其在于世界普世一切界</p><p>菩萨无所行求于无上慧</p><p>是法为深远佛法不可思</p><p>若法无可获是则近佛道</p><p>其佛及经法此一切悉无</p><p>若行如是者则得近佛道</p><p>以行如是</p></div>"
}]