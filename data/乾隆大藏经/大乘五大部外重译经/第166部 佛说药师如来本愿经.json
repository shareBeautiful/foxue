[{
    "title": "第166部 佛说药师如来本愿经",
    "author": "达磨笈多 译",
    "html": "<div class=\"B1_text\"><p>佛说药师如来本愿经</p><p>药师如来本愿<a href=\"/remen/gongde.html\" class=\"keylink\" target=\"_blank\">功德</a>经序</p><p>药师如来本愿经者,致福消灾之要法也。曼殊以慈悲之力请说尊号,如来以利物之心盛陈功业。十二大愿彰因行之弘远,七宝<a href=\"/remen/zhuangyan.html\" class=\"keylink\" target=\"_blank\">庄严</a>显果德之纯净。忆念称名则众苦咸脱,祈请<a href=\"/remen/gongyang.html\" class=\"keylink\" target=\"_blank\">供养</a>则诸愿皆满。至于病士求救应死更生,王者攘灾转祸为福。信是消百怪之神符,除九横之妙术矣。</p><p>昔宋孝武之世,鹿野寺<a href=\"/remen/shamen.html\" class=\"keylink\" target=\"_blank\">沙门</a>慧简,已曾译出在世流行。但以梵宋不融,文辞杂糅,致令转读之辈多生疑惑。矩早学梵书,恒披叶典,思遇此经,验其纰谬。开皇十七年初获一本,犹恐脱误,未敢即翻。至大业十一年复得二本,更相仇比,方为揩定。遂与<a href=\"/remen/sanzang.html\" class=\"keylink\" target=\"_blank\">三藏</a>法师达磨笈多,并大隋翻经沙门法行、明则、长顺、海驭等,于东都洛水南上林园翻经馆重译此本。深鉴前非,方惩后失,故一言出口必三覆乃书,传度幽旨差无大过。其年十二月八日翻勘方了,仍为一卷。所愿此经深义人人共解,彼佛名号处处遍闻,十二夜叉<a href=\"/remen/nianfo.html\" class=\"keylink\" target=\"_blank\">念佛</a>恩而护国,七千眷属承经力以利民,帝祚遐永,群生安乐,式贻来世,序之云尔。</p><p>如是我闻:一时,婆伽婆游行人间,至毗舍离国,住乐音树下。与大<a href=\"/remen/biqiu.html\" class=\"keylink\" target=\"_blank\">比丘</a>众八千人俱,菩萨三万六千,国王、大臣、<a href=\"/remen/poluomen.html\" class=\"keylink\" target=\"_blank\">婆罗门</a>、<a href=\"/wenda/jushi/\" class=\"keylink\" target=\"_blank\">居士</a>,天、龙、阿修罗、揵达婆、伽楼荼、紧那罗、摩呼罗伽等,大众围绕于前<a href=\"/remen/shuofa.html\" class=\"keylink\" target=\"_blank\">说法</a>。</p><p>尔时,曼殊室利法王子,承佛威神即从座起,偏露一髆,右膝著地,向婆伽婆合掌曲躬,白言:“<a href=\"/remen/shizun.html\" class=\"keylink\" target=\"_blank\">世尊</a>,唯愿演说诸佛名号,及本昔所发殊胜大愿,令<a href=\"/remen/zhongsheng.html\" class=\"keylink\" target=\"_blank\">众生</a>闻已<a href=\"/remen/yezhang.html\" class=\"keylink\" target=\"_blank\">业障</a>消除,摄受来世<a href=\"/remen/zhengfa.html\" class=\"keylink\" target=\"_blank\">正法</a>坏时诸众生故。”</p><p>尔时,婆伽婆赞曼殊室利童子言:“善哉!善哉!曼殊室利大慈悲者,起无量悲,劝请我说,为欲义利种种业障所缠众生,<a href=\"/remen/154932.html\" class=\"keylink\" target=\"_blank\">饶益</a>安乐诸<a href=\"/remen/tianren.html\" class=\"keylink\" target=\"_blank\">天人</a>故。曼殊室利,当善忆念,听我所说。”</p><p>时,曼殊室利童子乐听佛说,白言:“唯然,世尊。”</p><p>佛告曼殊室利:“东方过此佛土十恒河沙等佛土之外,有世界名净琉璃,彼土有佛,名药师琉璃光如来、应、正遍知、明行足、善逝、<a href=\"/remen/shijian.html\" class=\"keylink\" target=\"_blank\">世间</a>解、无上士、调御丈夫、天人师、佛世尊。曼殊室利,彼世尊药师琉璃光如来本行菩萨行时,发十二大愿。何者十二?</p><p>“第一大愿,愿我来世于佛<a href=\"/remen/puti.html\" class=\"keylink\" target=\"_blank\">菩提</a>得正觉时,自身光明炽然照曜无量无数无边世界,三十二丈夫大相及八十小好以为庄严。我身既尔,令一切众生如我无异。</p><p>“第二大愿,愿我来世得菩提时,身如琉璃,内外清净无复瑕垢,光明旷大,威德炽然,身善安住,焰网庄严过于日月。若有众生生世界之间,或复人中昏暗及夜莫知方所,以我光故,随意所趣作诸事业。</p><p>“第三大愿,愿我来世得菩提时,以无边无限<a href=\"/remen/zhihui.html\" class=\"keylink\" target=\"_blank\">智慧</a>方便,令无量众生界受用无尽,莫令一人有所少乏。</p><p>“第四大愿,愿我来世得菩提时,诸有众生行异道者,一切安立菩提道中,行声闻道、行辟支佛道者,皆以大乘而安立之。</p><p>“第五大愿,愿我来世得菩提时,若有众生于我法中<a href=\"/remen/xiuxing.html\" class=\"keylink\" target=\"_blank\">修行</a>梵行,此诸众生无量无边,一切皆得不缺减戒,具三聚戒,无有<a href=\"/remen/pojie.html\" class=\"keylink\" target=\"_blank\">破戒</a>趣恶道者。</p><p>“第六大愿,愿我来世得菩提时,若有众生其身下劣,诸根不具,丑陋顽愚,聋、盲、跛躄、身挛、背伛、白癞、癫狂,若复有余种种身病,闻我名已,一切皆得诸根具足,身分成满。</p><p>“第七大愿,愿我来世得菩提时,若有众生诸患逼切,无护无依,无有住处,远离一切资生医药,又无亲属贫穷可愍,此人若得闻我名号,众患悉除,无诸痛恼,乃至究竟无上菩提。</p><p>“第八大愿,愿我来世得菩提时,若有女人为妇人百恶所逼恼故,厌离女身,愿舍女形,闻我名已,转女人身成丈夫相,乃至究竟无上菩提。</p><p>“第九大愿,愿我来世得菩提时,令一切众生<a href=\"/remen/jietuo.html\" class=\"keylink\" target=\"_blank\">解脱</a>魔网,若堕种种异见稠林,悉当安立置于<a href=\"/remen/zhengjian.html\" class=\"keylink\" target=\"_blank\">正见</a>,次第示以菩萨行门。</p><p>“第十大愿,愿我来世得菩提时,若有众生种种王法系缚鞭挞,牢狱应死,无量灾难悲忧煎迫,身心受苦,此等众生以我福力,皆得解脱一切苦恼。</p><p>“十一大愿,愿我来世得菩提时,若有众生饥火烧身,为求食故作诸恶业,我于彼所先以最妙色香味食饱足其身,后以法味毕竟安乐而建立之。</p><p>“十二大愿,愿我来世得菩提时,若有众生贫无衣服,寒热蚊虻日夜逼恼,我当施彼随用衣服种种杂色如其所好,亦以一切宝庄严具,华鬘、涂香、鼓乐、众伎,随诸众生所须之具皆令满足。</p><p>“此十二大愿,是彼世尊药师琉璃光如来、应、正遍知,行菩萨时本昔所作。</p><p>“复次,曼殊室利,药师琉璃光如来所有诸愿及彼佛土功德庄严,乃至穷劫说不可尽。彼佛国土一向清净,无女人形离诸欲恶,亦无一切恶道苦声,琉璃为地,城阙、垣墙、门窗、堂阁、柱梁、斗拱、周匝罗网,皆七宝成如极乐国,净琉璃界庄严如是。于其国中,有二菩萨摩诃萨,一名日光,二名月光,于彼无量无数诸菩萨众最为上首,持彼世尊药师琉璃光如来正法之藏。是故,曼殊室利,<a href=\"/remen/xinxing1.html\" class=\"keylink\" target=\"_blank\">信心</a>善男子、善女人,应当愿生彼佛国土。”</p><p>尔时,世尊复告曼殊室利童子言:“曼殊室利,或有众生不识<a href=\"/remen/shane.html\" class=\"keylink\" target=\"_blank\">善恶</a>,多贪无厌,不知<a href=\"/remen/bushi.html\" class=\"keylink\" target=\"_blank\">布施</a>及施<a href=\"/remen/guobao.html\" class=\"keylink\" target=\"_blank\">果报</a>,愚痴无智,阙于信根,聚财护惜不欲分施。此等众生无施心故,见乞者来,其心不喜如割身肉。复有无量悭贪众生,自不受用,亦不欲与父母、妻子,况奴婢、作使及余乞人!此等众生人间命终,生饿鬼道或<a href=\"/remen/chushengdao.html\" class=\"keylink\" target=\"_blank\">畜生道</a>。由昔人间曾得闻彼药师琉璃光如来名号故,或在鬼道,或畜生道,如来名号暂得现前,即于念时彼处命终还生人道,得<a href=\"/remen/suming.html\" class=\"keylink\" target=\"_blank\">宿命</a>智,怖畏恶趣,不乐欲乐,好行慧施,赞叹施者,一切所有悉能舍施,渐以头、目、手、足、血、肉、身分皆与求者,况余财物!</p><p>“复次,曼殊室利,有诸众生,虽奉如来<a href=\"/remen/shouchi.html\" class=\"keylink\" target=\"_blank\">受持</a>学句,然破戒、破行、破于正见;或受学句,护持禁戒,然不求多闻,不解如来所说修多罗中甚深之义;或复多闻而增上慢,自是非他,嫌谤正法,为魔伴党。此等痴人,及余无量百千俱胝那由他众生行邪道者,当堕<a href=\"/remen/diyu.html\" class=\"keylink\" target=\"_blank\">地狱</a>。此等众生应于地狱<a href=\"/remen/liuzhuan.html\" class=\"keylink\" target=\"_blank\">流转</a>无期,以得闻彼世尊药师琉璃光如来名号故,于地狱处,彼佛威力如来名号暂得现前,即时舍命还生人道,正见<a href=\"/remen/jingjin.html\" class=\"keylink\" target=\"_blank\">精进</a>,淳善净心,便能舍家,于如来教中<a href=\"/remen/chujia.html\" class=\"keylink\" target=\"_blank\">出家</a>学道,满次修行菩萨诸行。</p><p>“复次,曼殊室利,或有众生以妒忌故,但自称赞,不赞他人。此诸众生以自高轻他故,于三恶道无量千岁受诸苦毒。过无量千岁已,于彼命终生畜生趣,作牛、马、驼驴,鞭杖捶击,饥渴逼恼,身负重担随路而行。若生人道常居下贱,为人奴婢受他驱役。若昔人中闻彼世尊药师琉璃光如来名号者,以此善根众苦解脱,诸根猛利,聪慧博识,恒求善本,得与良友常相随逐,能断魔罥,破无明[穀-禾+卵],竭<a href=\"/remen/fannao.html\" class=\"keylink\" target=\"_blank\">烦恼</a>河,解脱一切生老病死忧悲苦恼。</p><p>“复次,曼殊室利,有诸众生,好喜乖离更相斗讼。此等互起恶心众生,身口及意恒作诸恶,为欲相损,各各常以无益相加,或告林神、树神、山神、冢神、种种别神,杀诸畜生取其血肉,祭祀一切夜叉、罗刹食血肉者,书怨人字并作其形,成就种种毒害咒术、厌魅、蛊道、起尸鬼咒,欲断彼命及坏其身。由闻世尊药师琉璃光如来名号故,此诸恶事不能伤损,皆得互起慈心、益心、无嫌恨心,各各欢悦,更相摄受。</p><p>“复次,曼殊室利,此诸<a href=\"/remen/sizhong.html\" class=\"keylink\" target=\"_blank\">四众</a>,比丘、<a href=\"/remen/biqiuni.html\" class=\"keylink\" target=\"_blank\">比丘尼</a>、优婆塞、优婆夷,及余信心善男子、善女人等,受八分斋,或复一年、或复三月受持诸戒。以此善根,随所喜乐,随所愿求,若欲<a href=\"/remen/wangsheng.html\" class=\"keylink\" target=\"_blank\">往生</a>西方<a href=\"/remen/jileshijie.html\" class=\"keylink\" target=\"_blank\">极乐世界</a>阿弥陀如来所者,由得闻彼世尊药师琉璃光如来名号故,于命终时有八菩萨,乘空而来示其道径,即于彼界种种异色波头摩华中自然化生。若复此人欲生天上即得往生,本昔善根无有穷尽,不复更生诸余恶趣;天上命尽,当生人间为转轮王,四洲<a href=\"/remen/zizai.html\" class=\"keylink\" target=\"_blank\">自在</a>,安立无量百千俱胝那由他众生于十善业道;或复生于刹利大族、婆罗门大族、居士大家,金银粟帛仓库盈满,形色具足,自在具足,眷属具足,勇健多力如大力士。若有女人得闻说此如来名号,至心受持,此人于后永离女身。”</p><p>尔时,曼殊室利童子白佛言:“世尊,我于后时,以彼世尊药师琉璃光如来名号,于信心善男子、善女人所,种种方便流布令闻,乃至睡中亦以佛名觉寤其耳。若受持此经读诵宣说,或复为他分别开解,若自书,若令人书,若取经卷五色净彩以盛裹之,洒扫净处以安置之,持种种华、种种香、涂香、华鬘、宝幢、幡盖而用供养,尔时四大天王与其眷属并余百千俱胝那由他诸天皆诣其所。若此经卷流行之处,若复有人诵持此经,以得闻彼世尊药师琉璃光如来名号及本昔所发殊胜大愿故,当知是处无复横死,亦复不为诸鬼所持夺其魂魄,设已夺者还复如故。”</p><p>佛言:“如是,如是,曼殊室利,如汝所说。曼殊室利,信心善男子、善女人,若欲供养彼如来者,此人应作如来形像,七日七夜受八分斋食清净食,于清净处散种种华,烧种种香,以种种缯彩、种种幡幢庄严其处,澡浴清洁著新净衣,应生无垢浊心、无怒害心,于一切众生起利益心、慈悲喜舍平等之心,鼓乐歌赞右绕佛像,应念彼如来本昔大愿并解释此经。如所思念,如所愿求,一切所欲皆得<a href=\"/remen/yuanman.html\" class=\"keylink\" target=\"_blank\">圆满</a>,求长寿得长寿,求<a href=\"/remen/fubao.html\" class=\"keylink\" target=\"_blank\">福报</a>得福报,求自在得自在,求男女得男女。或复有人忽得恶梦,或见诸恶相,或怪鸟来集,于其住所百怪出现,此人若能以种种众具,供养恭敬彼药师琉璃光如来者,一切恶梦、恶相、不吉祥事皆悉隐没。或有水怖、火怖、刀怖、毒怖、悬崄之怖,恶象、师子、虎、狼、熊罴、毒蛇、恶蝎、蜈蚣、蚰蜒如是等怖,忆念供养彼如来者,一切怖畏皆得解脱。若他国侵扰、贼盗反乱如是等怖,亦应念彼如来恭敬尊重。</p><p>“复次,曼殊室利,若有信心善男子、善女人,乃至尽形受三归依,不事余天,或持<a href=\"/remen/wujie.html\" class=\"keylink\" target=\"_blank\">五戒</a>,或持<a href=\"/remen/shijie.html\" class=\"keylink\" target=\"_blank\">十戒</a>,或持菩萨一百四戒,或复出家受持比丘二百五十戒,若比丘尼受持五百戒,于随所受中毁犯禁戒畏堕恶道,若能供养彼世尊药师琉璃光如来者,决定不受三恶道报。或有女人临当产时受于极苦,若能称名供养彼世尊药师琉璃光如来者,速得解脱,所生之子身分具足,形色端正,见者<a href=\"/remen/huanxi.html\" class=\"keylink\" target=\"_blank\">欢喜</a>,利根聪明,安隐少病,无有非人夺其魂魄。”</p><p>尔时,世尊告慧命阿难言:“阿难,如我称扬彼世尊药师琉璃光如来所有功德,汝信受耶?汝于如是诸佛如来甚深境界多生疑惑。”</p><p>时,慧命阿难白佛言:“大德世尊,我于如来所说法中无复疑惑。何以故?一切如来身口意行无不清净。世尊,此日月有如是大<a href=\"/remen/shentong.html\" class=\"keylink\" target=\"_blank\">神通</a>、有如是大威力可令堕落,须弥山王可得移动,诸佛所言无有差异。大德世尊,或有众生信根不具,闻说如来佛境界已,作是思惟:‘云何但念彼如来名获尔许功德?’心不信受生于诽谤,此等长夜无义饶益,当堕苦趣。”</p><p>佛言:“阿难,若彼如来所有名号入其耳中,此人堕恶道者无有是处。阿难,诸佛境界诚为难信!汝今信受,应知皆是如来威力。非一切声闻、辟支佛地所能信受,唯除一生补处菩萨摩诃萨。阿难,人身难得,于<a href=\"/remen/sanbao.html\" class=\"keylink\" target=\"_blank\">三宝</a>中信敬尊重亦难可得,闻彼如来名号倍难于此。阿难,彼世尊药师琉璃光如来无量菩萨行、无量诸巧便、无量旷大愿,我欲一劫若过一劫说彼如来菩萨<a href=\"/remen/xingyuan.html\" class=\"keylink\" target=\"_blank\">行愿</a>,乃至穷劫,彼世尊药师琉璃光如来本昔所行及殊胜大愿,亦不究尽。”</p><p>尔时,众中有菩萨摩诃萨名曰救脱,即从座起,偏露一[骨+專],右膝著地,向婆伽婆合掌曲躬白言:“大德世尊,于未来世当有众生身婴重病,长患羸瘦,不食饥渴,喉唇干燥,死相现前,目无所见,父母、亲眷、朋友、知识啼泣围绕。其人尸形卧在本处,阎摩使人引其<a href=\"/remen/shenshi.html\" class=\"keylink\" target=\"_blank\">神识</a>,置于阎摩法王之前。此人背后有同生神,随其所作若罪若福一切皆书,尽持授与阎摩法王。时阎摩法王推问其人算计所作,随善随恶而处分之。若能为此病人归依彼世尊药师琉璃光如来,<a href=\"/remen/rufa.html\" class=\"keylink\" target=\"_blank\">如法</a>供养,即得还复。此人神识得回还时,如从梦觉皆自忆知。或经七日,或二十一日,或三十五日,或四十九日,神识还已,具忆所有善恶业报。由自证故,乃至失命不造恶业。是故信心善男子、善女人,应当供养药师如来。”</p><p>尔时,慧命阿难问救脱菩萨言:“善男子,应云何供养彼世尊药师琉璃光如来也?”</p><p>救脱菩萨言:“大德阿难,若有患人欲脱重病,当为此人七日七夜受八分斋,当以饮食及种种众具,随力所办供养比丘僧,昼夜六时<a href=\"/remen/libai.html\" class=\"keylink\" target=\"_blank\">礼拜</a>供养彼世尊药师琉璃光如来,四十九遍读诵此经,燃四十九灯,应造七躯彼如来像,一一像前各置七灯,一一灯量大如车轮,或复乃至四十九日光明不绝,当造五色彩幡长四十九尺。</p><p>“复次,大德阿难,灌顶刹利王等若灾难起时,所谓人民疾疫难、他方侵逼难、自界反逆难、星宿变怪难、日月薄蚀难、非时风雨难、过时不雨难,尔时此灌顶刹利王,当于一切众生起慈愍心,赦诸系闭,依前所说供养法式供养彼世尊药师琉璃光如来。时灌顶刹利王用此善根,由彼世尊药师琉璃光如来本昔胜愿故,其王境界即得安隐,风雨以时,禾稼成就,国土丰熟,一切国界所有众生,无病安乐多生欢喜。于其国界亦无夜叉、罗刹、毗舍阇等诸恶鬼神扰乱众生,所有恶相皆即不现。彼灌顶刹利王<a href=\"/remen/shouming.html\" class=\"keylink\" target=\"_blank\">寿命</a>、色、力,无病自在,并得增益。”</p><p>尔时,慧命阿难问救脱菩萨言:“善男子,云何已尽之命而可更延?”</p><p>救脱菩萨言:“阿难,汝岂不闻如来所说九横死耶?是故教以咒药方便。或有众生得病非重,然无医药及看病人,或复医人疗治失所,非时而死,是为初横;第二横者,王法所杀;第三横者,游猎放逸,淫醉无度,为诸非人害其魂魄;第四横者,为火所烧;第五横者,为水所溺;第六横者,入狮子、虎、豹诸恶兽中;第七横者,饥渴所困,不得饮食因此致死;第八横者,厌祷、毒药、起尸鬼等之所损害;第九横者,投岩取死。是名如来略说大横有此九种,其余复有无量诸横。”</p><p>尔时,众中有十二夜叉大将,俱在会坐,所谓:</p><p>宫毗罗大将, 跋折罗大将,</p><p>迷佉罗大将, 安捺罗大将,</p><p>安怛罗大将, 摩涅罗大将,</p><p>因陀罗大将, 波异罗大将,</p><p>摩呼罗大将, 真达罗大将,</p><p>招度罗大将, 鼻羯罗大将,</p><p>此等十二夜叉大将,一一各有七千夜叉以为眷属,皆同一声白世尊言:“我等今者蒙佛威力,得闻世尊药师琉璃光如来名号已,不复更有恶道之怖。我今相与皆同一心,乃至寿尽归依佛、归依法、归依僧,皆当荷负一切众生为作义利饶益安乐。随于何等村城聚落、阿兰拏处,若流布此经,若复持彼世尊药师琉璃光如来名号亲近供养者,我等眷属卫护是人,皆使解脱一切苦难,诸有所求悉令满足。</p><p>尔时,世尊赞诸夜叉大将言:“善哉!善哉!大夜叉将,汝等若念彼世尊药师琉璃光如来恩德者,当念饶益一切众生。”</p><p>尔时,慧命阿难白佛言:“世尊,此经何名?云何奉持?”</p><p>佛言:“阿难,此法门者,名为《药师琉璃光如来本昔所发殊胜大愿》,当如是持;名为《十二夜叉大将自誓》,当如是持;名为《净一切业障》,当如是持。”</p><p>时,婆伽婆说是语已,诸菩萨摩诃萨,诸大声闻,国王、大臣、婆罗门、居士,及一切大众,阿修罗、揵达婆等,闻佛所说,欢喜奉行。</p></div>"
}]