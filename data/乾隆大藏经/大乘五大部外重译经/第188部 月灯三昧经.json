[{
    "title": "第188部 月灯三昧经",
    "author": "先公 译",
    "html": "<div class=\"B1_text\"><p>月灯<a href=\"/remen/sanmei.html\" class=\"keylink\" target=\"_blank\">三昧</a>经</p><p>与前月灯三昧经第八品同</p><p>闻如是。一时佛在舍卫国。游于祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众五百人六万菩萨俱。及持央数诸<a href=\"/remen/tianren.html\" class=\"keylink\" target=\"_blank\">天人</a>。尔时。文殊师利菩萨。在其众会中坐。时佛告文殊师利言。童子。菩萨行<a href=\"/remen/bushi.html\" class=\"keylink\" target=\"_blank\">布施</a>有十事。何等为十。一者谛除嫉妒意。二者常清净意布施。三者无数百千人不能夺其财。四者无上妙而终亡。五者生大豪贵家。六者所生处好布施。七者为四部众所爱念。八者无所畏入众会亦无碍。十方皆闻其名声。九者年少手足柔软。十者常乐善知识。乃至坐佛树下。童子。是为菩萨行布施十事。佛于是说偈言。</p><p>已远除于嫉妒意常好布施者</p><p>持上妙而终亡生即于豪富家</p><p>所生处意常乐而好喜于布施</p><p>为<a href=\"/remen/zhongsheng.html\" class=\"keylink\" target=\"_blank\">众生</a>所爱念居家者及出学</p><p>于众会无所畏所至处无疑难</p><p>其名声远而闻于郡国及县邑</p><p>其手足常柔软所欲得不复难</p><p>即为得善知识诸佛及其<a href=\"/remen/dizi.html\" class=\"keylink\" target=\"_blank\">弟子</a></p><p>终不复生嫉妒意意常好乐欲布施</p><p>以持上妙而终亡于是行事无嫉妒</p><p>即生于大豪富家意常喜乐而布施</p><p>为若干亿人所爱好布施者有是行</p><p>得善知识不复难常见诸佛及弟子</p><p>见已即乐<a href=\"/remen/gongyang.html\" class=\"keylink\" target=\"_blank\">供养</a>之其布施者有是行</p><p>佛语童子。菩萨持戒清净有十事何等为十。一者具足其愿。二者<a href=\"/remen/xuefo.html\" class=\"keylink\" target=\"_blank\">学佛</a>道。三者常尊乐于黠慧。四者死不<a href=\"/remen/wangyu.html\" class=\"keylink\" target=\"_blank\">妄语</a>。五者见世不转意。六者弃<a href=\"/remen/shengsi.html\" class=\"keylink\" target=\"_blank\">生死</a>。七者求泥洹。八者寂寞行。九者得三昧。十者无贫穷行。童子。是为菩萨十事清净持戒。佛于是说偈言。</p><p>即具足其所愿学诸佛之道行</p><p>常乐于尊<a href=\"/remen/zhihui.html\" class=\"keylink\" target=\"_blank\">智慧</a>亦无有恐惧时</p><p>不复转其所愿亦不转慎诸行</p><p>常弃远于生死则求索泥洹道</p><p>常在寂寞处行即便得于三昧</p><p>而无有贫穷时即立于持戒品</p><p>其人即具所可愿是菩萨学诸佛道</p><p>慧者于人不自称其人如是戒清净</p><p>持愿甚坚不复难终不复动所采建</p><p>以见生死无数恶便弃捐求泥洹道</p><p>其意不复着所念其人如是立戒强</p><p>得正刹土无不可清净戒者有是行</p><p>佛语童子。菩萨立忍辱有十事。何等为十。一者火不能烧。二者刀不能害。三者毒不能行。四者水不能没。五者非人护之。六者得<a href=\"/remen/zhuangyan.html\" class=\"keylink\" target=\"_blank\">庄严</a>其身相。七者闭塞诸恶道。八者得生梵天不难。九者昼夜得安隐。十者安乐不移。童子。是为菩萨十事住忍辱。佛于是说偈言。</p><p>火不能烧其人刀亦不能伤害</p><p>其毒不能得行水亦不能漂没</p><p>诸非人悉护之即得三十二相</p><p>便闭塞诸恶道忍辱者德如是</p><p>求索诸梵及释彼亦不而难致</p><p>常得安隐之行悉觉于非常事</p><p>刀及火亦不能伤行于毒中不能害</p><p>诸天及人鬼神护其忍辱者有是行</p><p>即身得三十二相其人不复畏恶道</p><p>于是死即生梵天行慈心者有是道</p><p>昼夜即得安隐行常好喜身得安定</p><p>于一切有清净意终无有嗔恚志行</p><p>佛告童子。菩萨<a href=\"/remen/jingjin.html\" class=\"keylink\" target=\"_blank\">精进</a>有十事。何等为十。一者有威神。二者为诸佛所护。三者非人悉亦护之。四者闻法终不转忘。五者所未闻法而得闻。六者得高明智慧。七者得种种三昧。八者终无病时。九者饭食得安隐。十者得柔软如优钵不刚。童子。是为精进行菩萨十事。佛于是说偈曰。</p><p>常为得有威神终不转犯诸恶</p><p>诸非人悉护之即疾得<a href=\"/remen/chengfo.html\" class=\"keylink\" target=\"_blank\">成佛</a>道</p><p>闻经法亦不忘未闻者求得了</p><p>其人即得高明精进者有是德</p><p>得同诸三昧行终无有疾病时</p><p>精进者智慧俱其人得佛道行</p><p>所饭食得安隐即得为精进行</p><p>譬如优钵在水稍稍长而大成</p><p>清白法亦如是令菩萨稍稍成</p><p>终无有能当者得在天安乐处</p><p>多陀竭精进行以进越无数劫</p><p>诸菩萨勤力行所修奉悉说之</p><p>其精进者有威神常为诸佛所拥护</p><p>而皆奉受是道行其人得佛道不久</p><p>所闻者终不复忘及复得余众法行</p><p>其人智慧稍增益精进<a href=\"/remen/xingzhe.html\" class=\"keylink\" target=\"_blank\">行者</a>有是事</p><p>种种三昧常自增彼终无有疾病时</p><p>诸所可饭食之者一切得则为安隐</p><p>昼夜成就清白行精进之者无有休</p><p>其人不久疾得佛行精进者尊如是</p><p>佛语童子。<a href=\"/remen/zuochan.html\" class=\"keylink\" target=\"_blank\">坐禅</a>菩萨有十事行。何等为十。一者专行住。二者行道事。三者无有恐难。四者谛正诸根。五者为人所爱。六者远离欲。七者不转一心。八者脱于魔界。九者住佛界。十者得<a href=\"/remen/jietuo.html\" class=\"keylink\" target=\"_blank\">解脱</a>。童子。是为坐禅菩萨十事行。佛于是说偈言。</p><p>其人不转所行即为住谛之行</p><p>专行诸道之事其人舍不正行</p><p>所修无所复着诸根已为寂定</p><p>即为得安隐喜坐思惟道行事</p><p>其人已离爱欲安隐坐于一心</p><p>以远离魔境界即住于佛境界</p><p>专行者有是持其独乐树间者</p><p>即便解脱之行便成得十事句</p><p>其菩萨住转不行皆弃捐于不当行</p><p>弃不正行乐正行念三昧者有是事</p><p>其人终无贪着时行安隐者贤不贪</p><p>身意善觉而持戒行三昧者有是事</p><p>行空树间无所畏其人终无著贪时</p><p>诸非人皆爱念之如是远离欲独行</p><p>终不着欲亦不贪如是即脱魔境界</p><p>便住于如来境界其人解脱邪事竟</p><p>佛语童子。菩萨行<a href=\"/remen/banruo.html\" class=\"keylink\" target=\"_blank\">般若</a>波罗蜜有十事。何等为十。一者一切所有悉布施无所希望。二者不复犯戒不以戒自绮。三者住忍辱力无人想住。四者行精进不贪身命。五者行禅不住禅。六者降伏弊魔。七者九十六种外道不能动之。八者自得知生死。九者于众生有悲意。十者不求弟子缘一觉地。童子。是为菩萨行般若波罗蜜十事。佛于是说偈言。</p><p>其人所施皆等亦不念望其报</p><p>护经戒不敢犯亦不有想着求</p><p>行忍辱及智慧终无有人之想</p><p>见人即有精进身志意无所著</p><p>行一心及智慧无所住无有想</p><p>以降伏于众魔智慧者有是德</p><p>九十六种之道皆无能动摇者</p><p>得知了生死事智慧者有是事</p><p>于一切众生所有大悲哀之行</p><p>于弟子缘一觉皆不念所求行</p><p>所有皆施无希望为不犯戒不念恶</p><p>行忍辱者无人想奉智慧者有是事</p><p>精进为在空闲处禅无有想亦无住</p><p>其人智慧降伏魔行智慧者有是事</p><p>诸外道者不能动其人即为知生死</p><p>于众人民有哀伤行智慧者有是事</p><p>诸弟子及缘一觉于彼终无念求索</p><p>其人住佛道如是行智慧者有是事</p><p>佛语童子。多智菩萨有十事行。何等为十。一者知恶道。二者知善道。三者解疑事。四者为现直道。五者弃捐恶道。六者住正道。七者在<a href=\"/remen/ganlu.html\" class=\"keylink\" target=\"_blank\">甘露</a>门。八者得坐佛树下。九者为人民现明道。十者不畏恶道。童子。是为多智菩萨十事行。佛于是说偈言。</p><p>为知了诸尘劳悉晓了是两事</p><p>其人便弃尘劳即随佛道之行</p><p>慧而解诸狐疑便为现直见事</p><p>则弃捐恶道行即得在于正道</p><p>见在于甘露门则得坐佛树下</p><p>为人民解现正令不畏诸恶道</p><p>晓了无数尘劳法知解两事为如是</p><p>其人便弃捐尘劳便于彼学上善法</p><p>为一切人解其疑便为得见善正直</p><p>即弃捐去恶道事其多智常在道住</p><p>常为住在甘露门得坐在无量佛树</p><p>为无量亿人现明其人终不畏恶道</p><p>佛语童子。菩萨尊法施持法与他人者有十事。何等为十。一者弃捐恶。二者奉<a href=\"/remen/xingshan.html\" class=\"keylink\" target=\"_blank\">行善</a>。三者修正士。四者净其佛刹。五者坐佛树下。六者布施众用。七者降伏诸尘劳。八者与一切人智。九者行慈心。十者现在得安隐意。童子。是为菩萨持尊法施十事以法施与他人者。佛于是说偈言。</p><p>诸不善皆捐之诸善事悉奉行</p><p>得在住法智慧意常好喜布施</p><p>便净其佛国土即得无上之国</p><p>便则坐佛树下兴法施譬如宝</p><p>布施一切所有便学于诸法王</p><p>则远除诸尘劳其人得佛不难</p><p>布施于一切人常有慈心之行</p><p>其无有嫉妒行为安隐诸非人</p><p>多智便弃诸不善其人常为在善住</p><p>于尊法坚不可动其多智者常与法</p><p>即常得清净之国常奉行佛道之事</p><p>为常得在佛树下兴法施者有是事</p><p>无有尘劳布施众便即知了己身事</p><p>皆解脱诸世之事其人终无所挂碍</p><p>其人自知而发意为一切人如是施</p><p>有慈心者无嫉妒见诸法安无有我</p><p>佛语童子。菩萨行空有十事。何等为十。一者行佛道。二者无所著行。三者不愿所生。四者不犯戒法。五者不诽谤贤者。六者不为诤行。七者无所得。八者独行道。九者不诤佛。十者受法行。童子。是为菩萨行十空事。佛于是说偈言。</p><p>其诸上人所行得上尊之世界</p><p>勇猛者于彼行诸所不可得命</p><p>皆不着诸世界于禅思安隐坐</p><p>亦不愿诸所生便晓知诸空法</p><p>终不复犯戒法持于戒无有呵</p><p>其尽寿不说恶不诽谤余贤者</p><p>其行道无所诤终无有诸诤讼</p><p>其便知诸所事彼<a href=\"/remen/rufa.html\" class=\"keylink\" target=\"_blank\">如法</a>而习行</p><p>乃至亡失其命终不谤于<a href=\"/remen/shizun.html\" class=\"keylink\" target=\"_blank\">世尊</a></p><p>积累于一切法自保意无所畏</p><p>于一切诸世界佛道不可思议</p><p>即奉持诸<a href=\"/remen/fofa.html\" class=\"keylink\" target=\"_blank\">佛法</a>不复疑于空法</p><p>其人之行而上妙住不在于诸外道</p><p>行禅安隐无所著诸所无命亦无人</p><p>其人终无有贪着行一心者无所想</p><p>以知无人<a href=\"/remen/wuwo.html\" class=\"keylink\" target=\"_blank\">无我</a>法终复无有于所愿</p><p>悉晓诸空之<a href=\"/remen/fashi.html\" class=\"keylink\" target=\"_blank\">法事</a>于众所用终不着</p><p>其人终无贪着念于佛常有净信意</p><p>其人终无诤讼事独处行者空众用</p><p>其人为住于佛道便持如来诸所法</p><p>佛语童子。菩萨在独处行有十事。何等为十。一者有清净意。二者无有欲。三者念诸佛。四者信行。五者不疑慧。六者有反复于诸佛。七者不诽谤法。八者寂寞行。九者得调住。十者智四解事。童子。是为菩萨独处行十事。佛于是说偈言。</p><p>终无有爱欲行常有清净之意</p><p>便奉无所欲事于独处一心行</p><p>思念普<a href=\"/remen/shijian.html\" class=\"keylink\" target=\"_blank\">世间</a>明其人转而成信</p><p>于智慧一无疑佛慧不可思议</p><p>于诸佛有反复佛终不弃捐法</p><p>即而作寂定行便为住于寂法</p><p>其人即得解事独自乐于树间</p><p>便弃损于财利在一处而行道</p><p>有人则为有清意常皆弃损诸恶事</p><p>其人行寂无有上终不复疑诸佛慧</p><p>其人思<a href=\"/remen/nianfo.html\" class=\"keylink\" target=\"_blank\">念佛</a>无上信于诸天中天行</p><p>亦不复疑诸佛慧寂寞行者有是事</p><p>于诸上人有反复终不复弃诸法行</p><p>独处行者而寂寞闲处行者有是事</p><p>便得善谛寂寞地即疾解了诸证事</p><p>常解说无央数经其人无有挂碍时</p><p>佛语童子。菩萨在闲处行有十事。何等为十。一者寂行。二者远离众人。三者无诤讼。四者无嗔恚。五者不入诸行。六者不入人罪。七者念解脱事。八者安隐一心行。九者疾作证解脱。十者以无所著故得三昧。童子。是为菩萨闲处尊行十事。佛于是说偈言。</p><p>常有寂寞之事便远离众会人</p><p>终无有诤讼时而独自作于行</p><p>常无有嗔恚意终不转着诸界</p><p>亦不复作诤讼在闲处是有德</p><p>便为寂寞之行常在于独处行</p><p>即有解脱之事便疾得过度去</p><p>独<a href=\"/remen/zizai.html\" class=\"keylink\" target=\"_blank\">自在</a>上闲处坐常弃捐恶众会人</p><p>其人终不入人事树间坐者有是事</p><p>便厌于一切生死其人无有贪众用</p><p>亦不有众畏之事在树下坐有是事</p><p>终不与人共诤讼常独行者乐寂寞</p><p>常护守于身口意其在闲处德无数</p><p>便得上妙解脱事即好坐在寂三昧</p><p>其于树间习寂行在闲处者有是德</p><p>佛语童子。菩萨行分卫有十事。何等为十。一者不欲令知其行。二者不令人知其<a href=\"/remen/gongde.html\" class=\"keylink\" target=\"_blank\">功德</a>。三者不欲有财利。四者不有自称亦无谀谄。五者在贤圣道住。六者不自说功德。七者不从他人取足。八者至他家舍亦不喜亦不忧。九者离衣食施持法施与人。十者住令德无谀谄。皆取于其法施。童子。是为菩萨行分卫住十事。令德无谀谄。佛于是说偈言。</p><p>彼不欲令知行亦不着所为事</p><p>利无利而等意其人住于教令</p><p>亦不犯贤圣事不有称谀谄行</p><p>亦不自说其善复不说他人恶</p><p>亦不愁不<a href=\"/remen/huanxi.html\" class=\"keylink\" target=\"_blank\">欢喜</a><a href=\"/remen/shuofa.html\" class=\"keylink\" target=\"_blank\">说法</a>离于衣食</p><p>所说皆令欢喜分卫者有是德</p><p>不欲令称不求名<a href=\"/remen/changzhu.html\" class=\"keylink\" target=\"_blank\">常住</a>在四贤圣行</p><p>亦不谀谄求财利受教令者有是事</p><p>不自称誉不说恶初不说恶恶舌者</p><p>闻人功德常欢喜其分卫者知止足</p><p>离衣食善与法施亦不求索于财利</p><p>所说善人皆欢喜受尊教者有是事</p><p>佛说是经时。七万二千人发无上正真道。万菩萨得无所从生法忍。佛说如是。文殊师利童子。及一切众会天龙世间人皆欢喜。前为佛作礼而去。</p></div>"
}]