[{
    "title": "第234部 文殊师利问菩提经",
    "author": "鸠摩罗什 译",
    "html": "<div class=\"B1_text\"><p>文殊师利问<a href=\"/remen/puti.html\" class=\"keylink\" target=\"_blank\">菩提</a>经</p><p>如是我闻:一时,佛初得道在摩伽陀国伽耶山祠,与大<a href=\"/remen/biqiu.html\" class=\"keylink\" target=\"_blank\">比丘</a>众千人俱。其先悉是结发仙人,皆阿罗汉,所作已办,心得<a href=\"/remen/zizai.html\" class=\"keylink\" target=\"_blank\">自在</a>逮得己利,尽诸有结正智<a href=\"/remen/jietuo.html\" class=\"keylink\" target=\"_blank\">解脱</a>。菩萨万人,皆从十方世界来集,有大威德,皆得诸忍、诸陀罗尼、诸深<a href=\"/remen/sanmei.html\" class=\"keylink\" target=\"_blank\">三昧</a>具诸<a href=\"/remen/shentong.html\" class=\"keylink\" target=\"_blank\">神通</a>。文殊师利菩萨、<a href=\"/remen/gsyps.html\" class=\"keylink\" target=\"_blank\">观世音菩萨</a>、大势至菩萨、香象菩萨、勇施菩萨、随智行菩萨,以为上首。如是等菩萨大众,百千万亿其数无量,并诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等大众围绕。</p><p>尔时,<a href=\"/remen/shizun.html\" class=\"keylink\" target=\"_blank\">世尊</a>入诸佛甚深三昧,如实谛观诸法性相而作是念:“我得阿耨多罗三藐三菩提,得一切<a href=\"/remen/zhihui.html\" class=\"keylink\" target=\"_blank\">智慧</a>,除诸重担度三有险道,灭无明得真明,拔邪箭断渴爱,成法船、击法鼓、吹法蠡、建法幢,转<a href=\"/remen/shengsi.html\" class=\"keylink\" target=\"_blank\">生死</a>种示<a href=\"/remen/niepan.html\" class=\"keylink\" target=\"_blank\">涅槃</a>性,闭塞邪道开于正路,离诸恶业示于<a href=\"/remen/futian.html\" class=\"keylink\" target=\"_blank\">福田</a>。我今当观,谁得阿耨多罗三藐三菩提?为以身得?为以心得?若以身得,身则无知无作如草木瓦石,四大所造从父母生,以衣服、饮食、卧具、澡浴而得存立,必归败坏<a href=\"/remen/wuchang.html\" class=\"keylink\" target=\"_blank\">无常</a>磨灭。而是菩提但有名字世俗故说,无形无色无定<a href=\"/remen/wuxiang.html\" class=\"keylink\" target=\"_blank\">无相</a>无向无入无道,过诸言说出于<a href=\"/remen/sanjie.html\" class=\"keylink\" target=\"_blank\">三界</a>,无见无闻无觉无知,亦无所得亦无戏论,无问无示无有文字无语言道。若以心得,心从众缘生,众缘生故空如幻,无处无相无性亦无所有。于是中得菩提者,所用法得阿耨多罗三藐三菩提,是法皆空但有名字,以世俗故而有言说。是皆忆想分别实无所有,无有根本亦无体相,无受无著无染无离,一相所谓无相。是故于此法中无有得者,无所用法亦无菩提。如是通达,是则名为阿耨多罗三藐三菩提。”</p><p>尔时,文殊师利法王子,在大会中立佛右面,执大宝盖以覆佛上。时,文殊师利默知世尊所念如是,即白佛言:“世尊,若菩提如是相者,善男子、善女人云何<a href=\"/remen/faxin.html\" class=\"keylink\" target=\"_blank\">发心</a>?”</p><p>佛告文殊师利:“善男子、善女人,当随菩提相而发其心。”</p><p>“世尊,菩提相者当云何说?”</p><p>佛告文殊师利:“菩提相者,出于三界过世俗法,语言道断灭,诸发无发,是发菩提。文殊师利,是故菩萨应灭诸发发<a href=\"/remen/putixin.html\" class=\"keylink\" target=\"_blank\">菩提心</a>,无发是发菩提。发菩提心者,如<a href=\"/remen/rufa.html\" class=\"keylink\" target=\"_blank\">如法</a>性相如实际,无分别不缘身心,是发菩提。不著诸法不增不减不异不一,是发菩提。如镜中像、如热时焰、如影、如响、如水中月,应当如是发菩提心。”</p><p>尔时,会中有天子名月净光德,得阿惟越致,问文殊师利法王子言:“菩萨缘何事故行<a href=\"/remen/pusadao.html\" class=\"keylink\" target=\"_blank\">菩萨道</a>?”</p><p>文殊师利言:“汝可以此问于世尊。”</p><p>佛即告文殊师利:“汝答月净光德天子所问行法。”</p><p>文殊师利谓天子言:“汝可善听,我今当说。天子当知诸菩萨道,以大悲为本缘于<a href=\"/remen/zhongsheng.html\" class=\"keylink\" target=\"_blank\">众生</a>。”</p><p>天子言:“菩萨大悲以何为本?”</p><p>文殊师利言:“以直心为本。”</p><p>又问:“直心以何为本?”</p><p>答言:“于一切众生等心为本。”</p><p>又问:“等心以何为本?”</p><p>答言:“无别异行为本。”</p><p>又问:“无别异行以何为本?”</p><p>答言:“以深净心为本。”</p><p>又问:“深净心以何为本?”</p><p>答言:“以阿耨多罗三藐三菩提心为本。”</p><p>又问:“阿耨多罗三藐三菩提心以何为本?”</p><p>答言:“以<a href=\"/remen/liuboluomi.html\" class=\"keylink\" target=\"_blank\">六波罗蜜</a>为本。”</p><p>又问:“六波罗蜜以何为本?”</p><p>答言:“方便慧为本。”</p><p>又问:“方便慧以何为本?”</p><p>答言:“不放逸为本。”</p><p>又问:“不放逸以何为本?”</p><p>答言:“三善行为本。”</p><p>又问:“三善行以何为本?”</p><p>答言:“以十善业道为本。”</p><p>又问:“十善业道以何为本?”</p><p>答言:“以摄六根为本。”</p><p>又问:“摄六根以何为本?”</p><p>答言:“以正忆念为本。”</p><p>又问:“正忆念以何为本?”</p><p>答言:“以正观为本。”</p><p>又问:“正观以何为本?”</p><p>答言:“以坚念不忘为本。”</p><p>天子言:“文殊师利,菩萨有几心能摄因、能摄果?”</p><p>文殊师利言:“天子,诸菩萨有四心能摄因、能摄果。何等为四?一者、初发心,二者、行道心,三者、不退转心,四者、一生补处心。初发心为行道心作<a href=\"/remen/yinyuan1.html\" class=\"keylink\" target=\"_blank\">因缘</a>,行道心为不退转心作因缘,不退转心为一生补处心作因缘。</p><p>“复次,天子,当知初发心如种谷田中,行道心如谷子增长,不退转心如华果始成,补处心如花果有用。又初发心如车匠集材,行道心如釿治材木,不退转心如安施材木,一生补处心如车成运致。又初发心如月新生,行道心如月五日,不退转心如月十日,一生补处心如月十四日,如来智慧如月十五日。又初发心能过声闻地,行道心能过辟支佛地,不退转心能过不定地,一生补处心安住定地。又初发心如学初章,行道心如学第二章,不退转心如能以章为用,一生补处心如通达深经。又初发心从因生,行道心从智生,不退转心从断生,补处心从果生。又初发心因势力,行道心智势力,不退转心断势力,补处心果势力。又初发心如病者求药,行道心如分别药,不退转心如病服药,补处心如病得差。又初发心法王家生,行道心学法王法,不退转心能具足学法王法,补处心学法王法能得自在。”</p><p>尔时,大众中有天子名定光明主,不退转于阿耨多罗三藐三菩提。定光明主天子语文殊师利法王子言:“何等是菩萨摩诃萨略道,以是略道疾得阿耨多罗三藐三菩提?”</p><p>文殊师利言:“天子,菩萨摩诃萨略道有二,以是略道疾得阿耨多罗三藐三菩提。何等为二?一者、方便,二者、慧。摄善法名为方便,分散诸法名为慧。又方便名为随众生行,慧名不转一切<a href=\"/remen/faxiang.html\" class=\"keylink\" target=\"_blank\">法相</a>。方便名待应众生心,慧名不待一切法。方便名和合诸法,慧名舍离诸法。方便名起因缘,慧名灭因缘。方便名知分别诸法,慧名不分别法性。方便名<a href=\"/remen/zhuangyan.html\" class=\"keylink\" target=\"_blank\">庄严</a>佛土,慧名庄严佛土无所分别。方便名知众生诸根利钝,慧名不得众生。方便名能至道场,慧名能得一切<a href=\"/remen/fofa.html\" class=\"keylink\" target=\"_blank\">佛法</a>。</p><p>“天子,当知菩萨摩诃萨复有二道,以是二道疾得阿耨多罗三藐三菩提。何等为二?一者、助道,二者、断道。助道者五波罗蜜,断道者<a href=\"/remen/banruo.html\" class=\"keylink\" target=\"_blank\">般若</a>波罗蜜。复有二道。何等为二?一者、有系道,二者、无系道。有系道者五波罗蜜,无系道者般若波罗蜜。复有二道:一者、有量道,二者、无量道。有量道者取相分别,无量道者不取相分别。复有二道:一者、智道,二者、断道。智道者初地至七地,断道者八地至十地。”</p><p>尔时,会中有菩萨名随智勇行,问文殊师利法王子言:“何谓为菩萨义?何谓为菩萨智?”</p><p>文殊师利言:“善男子,义名无用,智名有用。何谓义名无用?义是无为,<a href=\"/remen/wuweifa.html\" class=\"keylink\" target=\"_blank\">无为法</a>于法无用非用。又义者非染相非离相,是义于法无用非用。又义不增不减,于法无用非用。天子,何谓为智?智是忍道,是心所用非无用,是故智名有用非无用。智功归于断,是故智名有用非无用。智名善知<a href=\"/remen/wuyin.html\" class=\"keylink\" target=\"_blank\">五阴</a>、十二入、十八界、<a href=\"/remen/shieryinyuan.html\" class=\"keylink\" target=\"_blank\">十二因缘</a>是处非处,是故智名有用非无用。</p><p>“复次,天子,诸菩萨有十智。何等为十?一者因智,二者、果智,三者、义智,四者、方便智,五者、慧智,六者、摄智,七者、波罗蜜智,八者、大悲智,九者、成就众生智,十者、不著一切法智。</p><p>“复次,天子,诸菩萨有十发。何等为十?一者、身发,欲令众生身业清净故;二者、口发,欲令众生口业清净故;三者、意发,欲令众生意业清净故;四者、内发,一切内物不贪著故;五者、外发,欲令众生住正行故;六者、智发。具足佛智故;七者、慈发,念一切<a href=\"/remen/gongde.html\" class=\"keylink\" target=\"_blank\">功德</a>庄严故;八者、众生成熟发,守护智慧药故;九者、有为智发,具足定聚故;十者、无为智发,心不著三界故。</p><p>“复次,天子,诸菩萨有十行。何等为十?一者、波罗蜜行,二者、摄行,三者、慧行,四者、方便行,五者、大悲行,六者、求助慧法行,七者、求智法行,八者、心清净行,九者、观诸谛行,十者、一切所爱无贪著行。</p><p>“复次,天子,诸菩萨复有十思惟尽。何等为十?一者、思惟事尽,二者、思惟受尽,三者、思惟法尽,四者、思惟<a href=\"/remen/fannao.html\" class=\"keylink\" target=\"_blank\">烦恼</a>尽,五者、思惟见尽,六者、思惟邪尽,七者、思惟爱尽,八者、思惟不著尽,九者、思惟结使尽,十者、思惟著道场行尽。</p><p>“复次,天子,诸菩萨复有十治法。何等为十?一者、治悭贪心雨<a href=\"/remen/bushi.html\" class=\"keylink\" target=\"_blank\">布施</a>雨故,二者、治<a href=\"/remen/pojie.html\" class=\"keylink\" target=\"_blank\">破戒</a>心三法清净故,三者、治嗔恚心<a href=\"/remen/xiuxing.html\" class=\"keylink\" target=\"_blank\">修行</a>慈忍故,四者、治<a href=\"/remen/xiedai.html\" class=\"keylink\" target=\"_blank\">懈怠</a>心求佛法无厌故,五者、治不善觉观心得<a href=\"/remen/chanding.html\" class=\"keylink\" target=\"_blank\">禅定</a>解脱自在故,六者、治愚痴心生助决定般若波罗蜜法故,七者、治诸烦恼心生助道法故,八者、治颠倒道心修助<a href=\"/remen/sidi.html\" class=\"keylink\" target=\"_blank\">四谛</a>法故,九者、治心时非时自在行故,十者、治我观<a href=\"/remen/wuwo.html\" class=\"keylink\" target=\"_blank\">无我</a>法故。</p><p>“复次,天子,诸菩萨复有十善地。何等为十?一者、身善离身三恶故,二者、口善离口四恶故,三者、意善离心三恶故,四者、内善不著见身故,五者、外善不著一切法故,六者、不著助智善不贪助道法故,七者、不自高善思惟圣道性故,八者、除身善修集般若波罗蜜故,九者、离倒善不诳一切众生故,十者、不惜身命善以大悲化众生故。</p><p>“复次,天子,诸菩萨贵随法<a href=\"/remen/xingzhe.html\" class=\"keylink\" target=\"_blank\">行者</a>能得菩提,非不贵随法行。随法行者,如说能行。不随法行者,但有言说,不能如所说行。</p><p>“复次,天子,诸菩萨复有二随法行。何等为二?一者、行道,二者、行断。复有二随法行。何等为二?一者、身自修<a href=\"/remen/xingshan.html\" class=\"keylink\" target=\"_blank\">行善</a>,二者、<a href=\"/remen/jiaohua.html\" class=\"keylink\" target=\"_blank\">教化</a>众生。复有二随法行。何等为二?一者、行智行,二者、不行智行。复有二随法行。何等为二?一者、善分别诸地,二者、不分别地非地。复有二随法行。何等为二?一者、知诸地过而能转进,二者、善知具足从一地至一地。复有二随法行。何等为二?一者、善知声闻、辟支佛道,二者、善知佛道不退转行。”</p><p>尔时,佛赞文殊师利法王子言:“善哉!善哉!汝能为诸菩萨摩诃萨说本业道,诚如所说!”</p><p>说是法时,十千菩萨得无生法忍。文殊师利法王子,一切<a href=\"/remen/shijian.html\" class=\"keylink\" target=\"_blank\">世间</a>天、人、阿修罗,闻佛所说,<a href=\"/remen/huanxi.html\" class=\"keylink\" target=\"_blank\">欢喜</a>信受。</p></div>"
}]