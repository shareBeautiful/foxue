[{
    "title": "第292部 曼殊室利咒藏中校量数珠功德经",
    "author": "义净法师 译",
    "html": "<div class=\"B1_text\"><p>曼殊室利咒藏中校量数珠<a href=\"/remen/gongde.html\" class=\"keylink\" target=\"_blank\">功德</a>经</p><p>尔时曼殊室利法王子菩萨摩诃萨。于大众中从座而起。整理衣服偏袒右肩。合掌恭敬白佛言。<a href=\"/remen/shizun.html\" class=\"keylink\" target=\"_blank\">世尊</a>我今为欲利益诸有情故。说<a href=\"/remen/shouchi.html\" class=\"keylink\" target=\"_blank\">受持</a>数珠功德。校量福分利益差别。唯愿世尊哀愍听许。佛告曼殊室利。善哉善哉听汝为说曼殊室利菩萨摩诃萨言。若善男子善女人。有能诵念诸陀罗尼及佛名者。为欲自利及护他人。速成诸法而得验者。其数珠法应当如是作意受持。然其珠体种种不同。若以铁为数珠者。诵掏一遍得福五倍。若用赤铜为数珠者。诵掏一遍得福十倍。若用真珠。珊瑚等宝为数珠者。诵掏一遍得福百倍。若用患子为数珠者。诵掏一遍得福千倍。若用莲子为数珠者。诵掏一遍得福万倍。若用因陀啰佉叉为数珠者。诵掏一遍得福百万倍。若用乌嚧陀啰佉叉为数珠者。诵掏一遍得福百亿倍。若用水精为数珠者。诵掏一遍得福千亿倍。若用<a href=\"/remen/puti.html\" class=\"keylink\" target=\"_blank\">菩提</a>子为数珠者。或时掏念或但手持。诵数一遍其福无量不可算计难可校量。若欲愿生诸佛<a href=\"/remen/jingtu.html\" class=\"keylink\" target=\"_blank\">净土</a>者。应当依法受持此珠。曼殊室利菩萨言。菩提子者。若复有人手持此菩提珠。不能依法念诵佛名及陀罗尼。但能手持随身。行住坐卧所出言说若善若恶。斯由此人以持菩提子故。所得功德如念诸佛诵咒无异。获福无量。其数珠者要当须满一百八颗。如其难得或五十四。或二十七或但十四。此乃数珠功德差别。以何<a href=\"/remen/yinyuan1.html\" class=\"keylink\" target=\"_blank\">因缘</a>我今偏赞用菩提子获益最胜。曼殊室利菩萨言。乃往过去有佛出世。在此树下成等正觉。时一外道邪见坏心毁谤<a href=\"/remen/sanbao.html\" class=\"keylink\" target=\"_blank\">三宝</a>。彼有一男忽被非人之所打杀。外道念言我今邪见。未审诸佛有何神力。如来今既在此树下成等正觉。若其实圣树应有感。即将亡子卧菩提树下。作如是言。佛树若圣我子应苏。以经七日诵<a href=\"/remen/nianfo.html\" class=\"keylink\" target=\"_blank\">念佛</a>名。子乃重苏外道<a href=\"/remen/huanxi.html\" class=\"keylink\" target=\"_blank\">欢喜</a>。赞言诸佛有大神力。我未曾见佛成道树现此希奇。甚大威德难可思议。时诸外道闻此事已。舍邪归正发<a href=\"/remen/putixin.html\" class=\"keylink\" target=\"_blank\">菩提心</a>。信佛神力不可思议。以此因缘世人皆号为延命树。其菩提树遂有二名。一名菩提树。二名延命树。</p><p>尔时曼殊室利菩萨摩诃萨说是语已。佛言善哉善哉曼殊室利如汝所说。尔时大众闻说持珠功德经已。皆大欢喜信受奉行。</p></div>"
}]