[{
    "title": "第322部 请观世音菩萨消伏毒害陀罗尼咒经",
    "author": "竺难提 译",
    "html": "<div class=\"B1_text\"><p>请<a href=\"/remen/gsyps.html\" class=\"keylink\" target=\"_blank\">观世音菩萨</a>消伏毒害陀罗尼咒经</p><p>如是我闻。一时佛住毗舍离庵罗树园大林精舍重阁讲堂。与千二百五十<a href=\"/remen/biqiu.html\" class=\"keylink\" target=\"_blank\">比丘</a>。皆阿罗汉诸漏已尽。不受后有如炼真金。身心澄静六通无碍。其名曰大智<a href=\"/remen/sheli.html\" class=\"keylink\" target=\"_blank\">舍利</a>弗摩诃目揵连。摩诃迦葉摩诃迦旃延。须<a href=\"/remen/puti.html\" class=\"keylink\" target=\"_blank\">菩提</a>阿[少/兔]楼驮。劫宾那桥梵波提。毕陵伽婆蹉薄拘罗。难陀阿难陀罗睺罗。如是等众所知识。常为天龙八部所敬。复有菩萨摩诃萨二万人俱。大智本行皆悉成就。调伏诸根满足<a href=\"/remen/liudu.html\" class=\"keylink\" target=\"_blank\">六度</a>。具佛威仪心大如海。其名曰文殊师利童子宝月童子。月光童子宝积童子。曰藏童子。跋陀婆罗菩萨。与其同类十六人俱。<a href=\"/remen/mile.html\" class=\"keylink\" target=\"_blank\">弥勒</a>菩萨如是等菩萨摩诃萨二万人。尔时<a href=\"/remen/shizun.html\" class=\"keylink\" target=\"_blank\">世尊</a>与<a href=\"/remen/sizhong.html\" class=\"keylink\" target=\"_blank\">四众</a>天龙八部人非人等恭敬围绕。时毗舍离国一切人民遇大恶病。一者眼赤如血。二者两耳出脓。三者鼻中流血。四者舌噤无声。五者所食之物化为粗涩。六识闭塞犹如醉人。有五夜叉名讫拏迦罗。面黑如墨而有五眼。狗牙上出吸人精气。时毗舍离大城之中。有一长者名曰月盖。与其同类五百长者。俱诣佛所到佛所已头面作礼却住一面。白言世尊。此国人民遇大恶病。良医耆婆尽其道术所不能救。唯愿天尊慈愍一切。救济病苦令得无患。尔时世尊告长者言。去此不远正主西方。有佛世尊名无量寿。彼有菩萨名观世音及大势至。恒以大悲怜愍一切救济苦厄。汝今应当五体投地向彼作礼。<a href=\"/remen/shaoxiang.html\" class=\"keylink\" target=\"_blank\">烧香</a>散华系念数息。令心不散经十念顷。为<a href=\"/remen/zhongsheng.html\" class=\"keylink\" target=\"_blank\">众生</a>故当请彼佛及二菩萨。说是语时于<a href=\"/remen/foguang.html\" class=\"keylink\" target=\"_blank\">佛光</a>中。得见西方无量寿佛并二菩萨。如来神力佛及菩萨俱到此国。往毗舍离住城门阃。佛二菩萨与诸大众放大光明。照毗舍离皆作金色。尔时毗舍离人。即具杨枝净水。授与观世音菩萨。大<a href=\"/remen/beiguan.html\" class=\"keylink\" target=\"_blank\">悲观</a>世音。怜愍救护一切众生故而说咒曰。普教一切众生而作是言。汝等今者应当一心称。南无佛南无法南无僧。南无观世音菩萨摩诃萨。大悲大名称救护苦厄者。如此三称<a href=\"/remen/sanbao.html\" class=\"keylink\" target=\"_blank\">三宝</a>。三称观世音菩萨名。烧众名香五体投地。向于西方一心一意令气息定。为免苦厄请观世音。合十指掌而说偈言。</p><p>愿救我苦厄大悲覆一切</p><p>普放净光明灭除痴暗冥</p><p>为免杀害苦<a href=\"/remen/fannao.html\" class=\"keylink\" target=\"_blank\">烦恼</a>及众病</p><p>必来至我所施我大安乐</p><p>我今稽首礼闻名救厄者</p><p>我今自归依<a href=\"/remen/shijian.html\" class=\"keylink\" target=\"_blank\">世间</a>慈悲父</p><p>唯愿必定来免我三毒苦</p><p>施我今世乐及与大<a href=\"/remen/niepan.html\" class=\"keylink\" target=\"_blank\">涅槃</a></p><p>白佛言世尊。如是神咒必定吉祥。乃是过去现在未来十方诸佛大慈大悲陀罗尼印。闻此咒者众苦永尽。常得安乐远离八难。得<a href=\"/remen/nianfo.html\" class=\"keylink\" target=\"_blank\">念佛</a>定现前见佛。我今当说十方诸佛救护众生神咒。</p><p>多耶咃(强鹅反)呜呼腻(名好喉鬼)摸呼腻(名为痴鬼)阎婆腻(名怕人鬼)耽婆腻(名叛人鬼)安茶詈(名不白鬼)般茶詈(名为白鬼)首埤帝(名为青鬼)般般茶茶啰啰(名鬼母前鬼母)婆私腻多侄咃(如是)伊梨寐梨(名为去鬼)提梨首梨(名叛人鬼)加波梨(名戴髑髅鬼及缚着两颊)佉鞮端耆(名食儿鬼)旃陀梨(名就人鬼)摩蹬耆(名师子头鬼魔王鬼师子头)勒叉勒叉(守护一切众生)萨婆萨埵萨婆婆耶埤(云一切可鬼)纱诃(云隐去)多茶咃伽帝伽帝腻伽帝(云已去也)修留毗修留毗(去莫来莫来也)勒叉勒叉(云守护)萨婆婆耶埤纱诃(云隐去)</p><p>白佛言世尊如此神咒。乃是十方三世无量诸佛之所宣说。诵持此咒者。常为诸佛诸大菩萨之所护持免离怖畏刀杖毒害。及与疾病令得无患。说是语时毗舍离人平复如本。</p><p>尔时世尊怜愍众生覆护一切。重请观世音菩萨。说消伏毒害陀罗尼咒。尔时观世音菩萨。大悲熏心承佛神力。而说破恶<a href=\"/remen/yezhang.html\" class=\"keylink\" target=\"_blank\">业障</a>消伏毒害陀罗尼咒。</p><p>南无<a href=\"/remen/fotuo.html\" class=\"keylink\" target=\"_blank\">佛陀</a>南无达摩南无僧伽南无观世音菩提萨埵摩诃萨埵大慈大悲唯愿愍我救护苦恼亦救一切怖畏众生令得大护。</p><p>多侄咃陀呼腻(名大鬼)摸呼腻(名水鬼)阎婆腻耽婆腻阿婆凞(虚抵反名人嗔鬼)摸呼腻(此鬼口出火名曰光鬼)安茶梨(名曰花鬼)般茶梨(此鬼身白名曰白鬼)输鞞帝(名极白鬼)般茶啰婆私腻休休楼楼(三头鬼)安茶梨兜兜楼楼(名三头儿鬼)般茶梨(名母黑儿白鬼)周周楼楼(入山中去不杀周周楼楼名好偷人小儿山中住鬼)腻槃茶梨(名出白鬼)豆豆富富(豆豆名欲便去鬼富富名不更来鬼)般茶啰婆私腻矧墀(殡资反名亿鬼)跈墀(乃轸反名不亿鬼)腻跈墀(名最忆鬼)萨婆阿婆耶羯多萨婆涅婆婆陀伽(莫着疑人)阿婆耶(莫作鬼)卑离陀(云饿鬼)闭殿娑诃(莫来隐去)</p><p>一切怖畏一切毒害一切恶鬼虎狼师子闻此咒时口即闭塞不能为害。破梵行人作十恶业。闻此咒时荡除粪秽还得清净。设有业障浊恶不善。称观世音菩萨诵持此咒。即破业障现前见佛。佛告阿难若有四部<a href=\"/remen/dizi.html\" class=\"keylink\" target=\"_blank\">弟子</a>。<a href=\"/remen/shouchi.html\" class=\"keylink\" target=\"_blank\">受持</a>观世音菩萨名。诵念消伏毒害陀罗尼。行此咒者身常无患心亦无病。设使大火从四面来焚烧己身。诵持此咒故龙王降雨即得<a href=\"/remen/jietuo.html\" class=\"keylink\" target=\"_blank\">解脱</a>。设火焚身节节疼痛。一心称观世音菩萨名号。三诵此咒即得除愈。设复谷贵饥馑王难。恶兽盗贼迷于道路。牢狱系闭杻械枷锁被五系缚。入于大海黑风回波。水色之山夜叉罗刹之难。毒药刀剑临当刑戮。过去业缘现造众恶。以是<a href=\"/remen/yinyuan1.html\" class=\"keylink\" target=\"_blank\">因缘</a>受一切苦极大怖畏。应当一心称观世音菩萨名号。并诵此咒一遍至七遍消伏毒害。恶业恶行不<a href=\"/remen/shane.html\" class=\"keylink\" target=\"_blank\">善恶</a>聚。如火焚薪永尽无余。以是因缘此观世音菩萨所说神咒。名施一切众生<a href=\"/remen/ganlu.html\" class=\"keylink\" target=\"_blank\">甘露</a>妙药。得无病畏不横死畏不被系缚畏。贪欲嗔恚愚痴三毒等畏。是故此<a href=\"/remen/suoposhijie.html\" class=\"keylink\" target=\"_blank\">娑婆世界</a>。皆号观世音菩萨为施<a href=\"/remen/wuwei.html\" class=\"keylink\" target=\"_blank\">无畏</a>者。此陀罗尼灌顶章句无上梵行。毕定吉祥大<a href=\"/remen/gongde.html\" class=\"keylink\" target=\"_blank\">功德</a>海。众生闻者获大安乐应当闇诵。若欲诵之应当持斋。不饮酒不啖肉。以灰涂身澡浴清净。不食兴渠五辛。能熏之物悉不食之。妇女秽污皆悉不往。常念十方佛及七佛世尊。一心称观世音菩萨诵持此咒。现身得见观音菩萨。一切善愿皆得成就。后生佛前长与苦别。佛告阿难王舍大城有一女人。恶鬼所持名旃陀利。彼鬼昼夜作丈夫形来娆此女。鬼精着身生五百鬼子。汝忆是事不。我于尔时教此女人。称观世音菩萨。<a href=\"/remen/shanxin.html\" class=\"keylink\" target=\"_blank\">善心</a>相续入善境界。阿难当知如此菩萨威神之力恶鬼消伏。得见我身无比色像。我于尔时一一毛孔现宝莲华。无数化佛异口同音。称赞大悲施无畏者。令女受持读诵通利。此咒功德三障永尽。免<a href=\"/remen/sanjie.html\" class=\"keylink\" target=\"_blank\">三界</a>狱火不受众苦。四百四病一时不起。设有众生入阵斗战临当被害。诵念此咒称于大悲观世音菩萨名。如鹰隼飞即得解脱。若有众生受大苦恼。闭在囹圄杻械枷锁。及诸刑罚一日乃至十日。一月乃至五月。应当净心系念一处。称观世音菩萨归依三宝。三称我名诵大吉祥六字章句救苦神咒。而说咒曰。</p><p>多侄咃安陀詈般茶詈枳由詈(名著璎珞鬼)檀陀詈(名捉铁捧鬼)膻陀詈(名捉釿鬼)底耶婆陀(名与人光鬼)耶赊婆陀(名闻鬼)颇罗腻只(名长出齿鬼)难多詈(名大身鬼)婆伽詈(名大面鬼)阿卢祢(名闭目鬼)薄鸠詈(名著钟鬼此鬼两耳着大钟)摸鸠隶(名披头鬼)兜毗隶(名住石窟鬼)纱呵。</p><p>尔时世尊说是神咒已。告阿难言。若善男子善女人四部弟子。得闻观世音菩萨名号。并受持读诵六字章句。若行旷野迷失道径。诵此咒故观世音菩萨。大悲熏心化为人像。示其道路令得安隐。若当饥渴化作泉井。果蓏饮食令得饱满。设复有人遇大祸对。亡失国土妻子财产与怨憎会。称观世音菩萨名号。诵念此咒数息系念。无分散意经七七日。时大悲者化为天像。及作大力鬼神王像。接还本土令得安隐。若复有人入海采宝空山旷野逢值虎狼师子毒虫蝮蝎。夜叉罗刹拘槃茶。及诸恶鬼啖精气者。三称观世音菩萨名号。及诵此咒即得解脱。若有妇<a href=\"/remen/rensheng.html\" class=\"keylink\" target=\"_blank\">人生</a>产难者临当命终。三称观世音菩萨名号。并诵持此咒即得解脱。遇大恶贼盗其财物。三称观世音菩萨名号诵持此咒。贼即慈心复道而去。阿难当知。如此菩萨及是神咒毕定吉祥。常能消伏一切毒害真实不虚。普施三界一切众生令无怖畏。作大拥护今世受乐。后世生处见佛闻法速得解脱。此咒威神巍巍无量。能令众生免<a href=\"/remen/diyu.html\" class=\"keylink\" target=\"_blank\">地狱</a>苦。饿鬼苦畜生苦。阿修罗苦及八难苦。如水灭火永尽无余。阿难当知。若有受持观世音菩萨名并持此咒。获大善利消伏毒害。今世后世不吉祥事永尽无余。持戒<a href=\"/remen/jingjin.html\" class=\"keylink\" target=\"_blank\">精进</a>念定总持皆悉具足。阿难当知若有闻此六字章句救苦医王无上神咒。称观世音菩萨大悲名字罪垢消除。即于现身得见八十亿诸佛皆来授手。为说大悲施无畏者功德神力并六字章句。以见佛故即得无忘旋陀罗尼。尔时世尊而说偈言。</p><p>大悲大名称吉祥安乐人</p><p>恒说吉祥句救济极苦者</p><p>众生若闻名离苦得解脱</p><p>亦游戏地狱大悲代受苦</p><p>或处畜生中化作畜生形</p><p>教以大<a href=\"/remen/zhihui.html\" class=\"keylink\" target=\"_blank\">智慧</a>令发无上心</p><p>或处阿修罗软言调伏心</p><p>令除憍慢习疾至无为岸</p><p>现身作饿鬼手出香色乳</p><p>饥渴逼切者施令得饱满</p><p>大慈大悲心游戏于五道</p><p>恒以善集慧普教一切众</p><p>无上胜方便令离<a href=\"/remen/shengsi.html\" class=\"keylink\" target=\"_blank\">生死</a>苦</p><p>常得安乐处到大涅槃岸</p><p>尔时世尊说是语已。告阿难言。是六字章句毕定吉祥真实不虚。若有闻者获大善利得无量功德。说是语已。王舍大城有一比丘名优波斯那。精进勇猛勤行难行苦行。如救头然。在寒林中与无央数大众围绕。自说往昔作诸恶行<a href=\"/remen/shasheng.html\" class=\"keylink\" target=\"_blank\">杀生</a>无量。闻观世音菩萨六字章句<a href=\"/remen/zhengnian.html\" class=\"keylink\" target=\"_blank\">正念</a>思惟观心心脉使想一处见观世音菩萨即得解脱成阿罗汉。云何当得见观世音菩萨及十方佛。若欲得见。端身正心使心不动心气相续。以左手置右手上。举舌向齶令息调匀。使气不粗不细安祥。徐数从一至十成就息念。无分散意使气不粗。亦不外向不涩不滑。如婴儿饮乳吸气[口*數]之。不青不白调和得中。从于心端四十脉下取一中脉。令气从中安隐得至十四脉中。从大脉生至于舌下。复从舌脉出至于舌端。不青不白不黄不黑。如琉璃器正长八寸。至于鼻端还入心根令心明净。佛告诸比丘。此大精进勇猛宝憧六字章句。消伏毒害大悲功德。观世音菩萨以此数息。心<a href=\"/remen/dingli.html\" class=\"keylink\" target=\"_blank\">定力</a>故如驶水流。疾疾得见观世音菩萨及十方佛。佛告诸比丘汝等善听。欲服甘露无上法味。若诸比丘已得<a href=\"/remen/chujia.html\" class=\"keylink\" target=\"_blank\">出家</a>。当自摄身不坏威仪。端坐正受无外向意。观于苦空<a href=\"/remen/wuchang.html\" class=\"keylink\" target=\"_blank\">无常</a>败坏不久磨灭。修五门禅当自观身。从头至足一一节间。皆令系念停住不散。谛观众节如芭蕉树内外俱空。当知色受想行识亦复如是。佛说是语时。尊者舍利弗。在寒林中还坐树下。已解佛意端坐正受。入于<a href=\"/remen/sanmei.html\" class=\"keylink\" target=\"_blank\">三昧</a>身真金色。令无数人见者<a href=\"/remen/huanxi.html\" class=\"keylink\" target=\"_blank\">欢喜</a>发<a href=\"/remen/putixin.html\" class=\"keylink\" target=\"_blank\">菩提心</a>。时优波斯那即从座起。至尊者舍利弗所。头面着地接足作礼。白言尊者。向者如来赞叹数息。以是因缘获大善利。云何数息唯愿尊者为我解说。眼眼识与色相应云何摄住。耳耳识与声相应云何摄住。鼻鼻识与香相应云何摄住。舌舌识与味相应云何摄住。意<a href=\"/remen/yishi.html\" class=\"keylink\" target=\"_blank\">意识</a>与攀缘相应云何摄住。诸颠倒想与颠倒相应云何摄住。色声香味触与细滑相应云何摄住。而此识贼如猿猴走。游戏六根遍缘诸法云何摄住。时舍利弗告优波斯那。汝今当观地大地无坚性。水大水性不住。风大风性无碍。从颠倒有火大火性不实。假因缘生色受想行识。一一性相同于水火风等。皆悉入于如实之际。时优波斯那闻是语已。身如水火得四大定。通达<a href=\"/remen/wuyin.html\" class=\"keylink\" target=\"_blank\">五阴</a>空无所有。杀诸结贼豁然意解。得阿罗汉身中出火。即自碎身入般涅槃。时舍利弗收其舍利。于上起塔已。为佛作礼白佛言世尊。佛说<a href=\"/remen/chanding.html\" class=\"keylink\" target=\"_blank\">禅定</a>第一甘露无上法味。若有服者身如琉璃毛孔见佛。观无明行乃至老死。一一性相皆悉不实。如空谷响如芭蕉树无坚实。如热时焰如野马行。如乾闼婆城如水上泡。如幻如化如露如电。一一谛观<a href=\"/remen/shieryinyuan.html\" class=\"keylink\" target=\"_blank\">十二因缘</a>成缘觉道。或入寂定琉璃三味。见佛无数发无上心。修童真行住不退转佛告舍利弗。如优波斯那闻我说是大悲章句数息定法。破无数亿洞然之恶。成阿罗汉具戒定智解脱知见。身出水火碎身灭度。令无数人发大善心。舍利弗当知若善男子善女人。得闻观世音菩萨大悲名号。及消伏毒害六字章句。数息系念净行之法。除无数劫所造恶业破恶业障。现身得见无量无边诸佛。闻说妙法随意无碍。发三种清净三菩提心。若有宿世罪业因缘。及现所造极重恶行。梦中得见观世音菩萨。如大猛风吹于重云皆悉四散。得离重<a href=\"/foxue/changshi/153417.html\" class=\"keylink\" target=\"_blank\">罪恶</a>业生诸佛前。佛说是语已告舍利弗。我今为此受持观世音菩萨名号。消伏毒害无上章句。说偈赞叹。</p><p>我敕提头赖吒等慈心拥护受持经</p><p>令闻大悲名号人譬如天子法臣护</p><p>我敕海龙伊罗钵慈心拥护受持经</p><p>如护眼目爱己子昼夜六时不远离</p><p>我敕阎婆罗刹子无数毒龙及龙女</p><p>慈心拥护持经者如爱顶脑不敢触</p><p>我敕毗留勒迦王慈心拥护持经者</p><p>如母爱子心无厌昼夜拥护行住俱</p><p>我敕难陀跋难陀娑伽罗王优波陀</p><p>慈心拥护持经者恭敬<a href=\"/remen/gongyang.html\" class=\"keylink\" target=\"_blank\">供养</a>接足礼</p><p>譬如诸天奉帝释亦如孝子敬父母</p><p>犹如贫人护财宝如盲须眼及正导</p><p>我敕一切诸鬼神小龙毒蛇毒害兽</p><p>一切恶人恶口者违逆此咒起不善</p><p>现身白癞脓血流后堕地狱长夜苦</p><p>是故应当慈心护受持读诵灌顶句</p><p>地狱清净如莲华饿鬼破碎无八难</p><p>后生佛前入三昧毕定当得不退转</p><p>普施一切大安乐教诸众生修十地</p><p>我从过去无数佛闻是消伏毒害咒</p><p>消除三障无诸恶五眼具足成菩提</p><p>永与三界作父母施其安乐得止息</p><p>若有闻我名号者亦闻大悲观世音</p><p>诵持此咒离诸恶不堕地狱及畜生</p><p>莲华化生为父母心净柔软无尘垢</p><p>必闻无上大慧明心定如地不可动</p><p>一切佛出世明照如日月</p><p>身出大智光如烧紫金山</p><p>三十二相中流出八十好</p><p>譬如须弥山映显于大海</p><p>众生闻名者永离三恶道</p><p>得住无为处常乐大涅槃</p><p>一切佛兴世安乐众生故</p><p>异口各各身端坐金刚座</p><p>口出五色光莲华叶形舌</p><p>赞叹大悲者调御师子法</p><p>护世观世音毕定消毒害</p><p>净于三毒根<a href=\"/remen/chengfo.html\" class=\"keylink\" target=\"_blank\">成佛</a>道无疑</p><p>尔时世尊说此偈已。为受持观世音菩萨名者拥护此经故。说灌顶吉祥陀罗尼而说咒曰。</p><p>多侄咃乌耽毗詈(名住山外鬼)兜毗詈(名住山窟鬼)耽[土*(田/廾)](名烂目鬼)波罗耽[土*(田/廾)](名食残果鬼住一切果树下食残)捺吒修捺吒(名好偷鬼)枳跋吒(名杀鱼鬼)牟那耶(名出家鬼)三摩耶(名三昧鬼)檀提(名捉杖鬼)腻罗枳尸(名好发女鬼)婆罗鸠卑(名住破肌鬼)乌詈(名璎鬼)欀瞿詈(名尾鬼)纱诃。</p><p>佛告舍利弗如此灌顶陀罗尼章句毕定吉祥若有得闻受持读诵。破恶业障终不横死。舍利弗白佛言世尊。如此神咒大吉祥句。普施一切无所怖畏。世尊往昔从何佛所得闻此句。唯愿世尊分别解说。使未来世普得闻知。获大安乐免离横死。刀杖毒药水火盗贼所不能害。佛告舍利弗我从过去无量佛所。得闻此句受持读诵。即得超越八千万劫生死之罪。又念过去八十万劫。有佛世尊名一切世间胜。十号具足。彼佛世尊为我演说如上章句。我即数息使心不散。[火*霍]然音解消伏结使。得无生法忍住首楞严三昧。若善男子善女人得闻此经。受持读诵书写解说。即得超越无量无数阿僧祇劫生死之罪。消伏毒害不与祸对。佛说是语时。五百长者子得无生法忍。无数人天发阿耨多罗三藐三菩提心。舍利弗阿难等白佛言。世尊此观佛三昧海。请观世音菩萨消伏毒害陀罗尼咒。所至到处一切吉祥。如梵天王众所爱敬。佛告阿难如是如是如汝所说若善男子善女人。得闻此经首题名字。常得见佛及诸菩萨。具足善根生净佛国。说此品时。八十亿天子天女及龙鬼神。皆悉欢喜发菩提心。舍利弗阿难等。闻佛所说<a href=\"/remen/lifo.html\" class=\"keylink\" target=\"_blank\">礼佛</a>而退。</p></div>"
}]