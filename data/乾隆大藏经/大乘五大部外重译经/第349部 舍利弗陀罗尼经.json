[{
    "title": "第349部 舍利弗陀罗尼经",
    "author": "僧伽娑罗 译",
    "html": "<div class=\"B1_text\"><p>　　<a href=\"/remen/sheli.html\" class=\"keylink\" target=\"_blank\">舍利</a>弗陀罗尼经</p><p>　　如是我闻。一时佛住毗舍离国大林精舍。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人俱。尔时佛念。却后三月当入<a href=\"/remen/niepan.html\" class=\"keylink\" target=\"_blank\">涅槃</a>。即告长老目揵连。汝当至千世界。告比丘僧令到佛所。是时目连受<a href=\"/\" class=\"keylink\" target=\"_blank\">佛教</a>旨。于一念间到须弥山顶。发大音声遍告一千世界。尔时大林精舍有四十亿万比丘众。俱到佛所顶<a href=\"/remen/lifo.html\" class=\"keylink\" target=\"_blank\">礼佛</a>足退坐一面。</p><p>　　尔时长老舍利弗一心思惟。我当以<a href=\"/remen/shentong.html\" class=\"keylink\" target=\"_blank\">神通</a>之力。遍令三千<a href=\"/remen/daqianshijie.html\" class=\"keylink\" target=\"_blank\">大千世界</a>有比丘众处。皆使集此大林精舍。即以神通。遍令三千大千世界。若声闻众若缘觉众若菩萨众一时来集。到已<a href=\"/remen/dl.html\" class=\"keylink\" target=\"_blank\">顶礼</a>佛足。</p><p>　　尔时<a href=\"/remen/shizun.html\" class=\"keylink\" target=\"_blank\">世尊</a>于一念顷。告诸菩萨。其名曰善见菩萨。文殊师利菩萨。除恶趣菩萨。断闇冥菩萨。出一切境界竟菩萨。伏诸盖菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>。香象菩萨。乐说顶菩萨。<a href=\"/remen/mile.html\" class=\"keylink\" target=\"_blank\">弥勒</a>菩萨。善男子汝当到于十方恒河沙等诸佛世界。有诸菩萨一生补处菩萨。阿鞞跋致菩萨。已得无生法忍菩萨。汝当遍告皆来集此。是时诸菩萨闻佛此语。答言善哉善哉。即便受教。于一念顷。以神通力遍集十方恒河沙等诸佛世界一切菩萨。皆悉集此大林精舍。百千三十万亿那由他。一生补处菩萨。阿鞞跋致。已得无生法忍菩萨。百千万亿那由他一生补处菩萨。三十万亿那由他不退无生法忍菩萨。一切皆集俱礼佛足却坐一面。</p><p>　　是时舍利弗见诸菩萨大众一心思惟。我今当问如来正遍知所未闻法。以此问故诸菩萨等。当得无疑当无障碍乐说<a href=\"/remen/zhihui.html\" class=\"keylink\" target=\"_blank\">智慧</a>。当闻恒河沙世界诸佛<a href=\"/remen/shuofa.html\" class=\"keylink\" target=\"_blank\">说法</a>。乃至未得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。常忆<a href=\"/remen/suming.html\" class=\"keylink\" target=\"_blank\">宿命</a>。当得菩萨四种清净。云何为四。<a href=\"/remen/zhongsheng.html\" class=\"keylink\" target=\"_blank\">众生</a>清净。法清净。乐说清净。佛土清净。复得四妙好法云何为四。身妙好口妙好。心妙好生处妙好。复得入四种陀罗尼门云何为四。谓无尽<a href=\"/remen/shouchi.html\" class=\"keylink\" target=\"_blank\">受持</a>陀罗尼门。入众生诸根方便陀罗尼门。业<a href=\"/remen/guobao.html\" class=\"keylink\" target=\"_blank\">果报</a>方便无碍陀罗尼门。深法忍陀罗尼门。如所思惟次第发问如宝摩尼珠。白佛言世尊。我今欲次第发问。令诸菩萨<a href=\"/remen/dexing.html\" class=\"keylink\" target=\"_blank\">德行</a>清净。唯愿世尊当为我说。佛告舍利弗诸菩萨摩诃萨。若欲到一切诸法而无所著者。当说此咒。</p><p>　　修尼修启摩启沙万多母启育底尼育底尼鹿底婆罗鞞喜(吴音)隶柯罗波柯罗波死娑隶婆罗婆底喜罗喜履喜隶喜履隶喜罗喜隶际(吴音)底遮婆弥遮罗遮罗祢遏多底阿罗祢尼摩第尼跋多祢尼持耶底尼诃隶比摩隶输婆祢婆罗尼履底雉波祢婆婆毗呵婆祢婆阿僧祇陀弭毗富蜡婆罗鞞僧柯罗里沙祢地隶地地隶摩诃地地隶耶奢婆底珊遮隶阿遮隶摩遮隶婆摩遮隶地履陀地宿婆耻底阿僧伽毗诃隶阿僧伽尼诃隶尼诃罗毗摩隶尼诃罗输颇尼持梨他须弭娑他弭婆他摩婆底摩诃波罗陛娑曼多婆罗陛毗富罗波罗陛毗富罗赖<a href=\"/remen/shani.html\" class=\"keylink\" target=\"_blank\">沙弥</a>娑罗多木启萨婆多罗阿[少/兔]伽底阿那支第陀罗尼陀罗尼尼柁多瞿谛隶莎呵。</p><p>　　舍利弗。若有菩萨<a href=\"/remen/xiuxing.html\" class=\"keylink\" target=\"_blank\">修行</a>此陀罗尼咒。不思惟有为<a href=\"/remen/wuweifa.html\" class=\"keylink\" target=\"_blank\">无为法</a>。不说此法不观此法。不着此法不作此法。不为得此法不断此法。不为增减不见相应法不相应法。不见生灭不见三世。不见退法不见聚散法。亦无所说唯修<a href=\"/remen/nianfo.html\" class=\"keylink\" target=\"_blank\">念佛</a>。不念色不念相好不念非相好。不念戒不念非戒。定慧<a href=\"/remen/jietuo.html\" class=\"keylink\" target=\"_blank\">解脱</a>解脱知见亦如是。不念种姓亲友眷属。住处非住处至非至。不分别阴界入。不念智非智。不念自他清净。众生清净非众生清净。不为自义不为他义。不念三业清净。不念现在未来行清净。舍利弗此谓念佛。名取入一切诸法。名得一切诸法行方便陀罗尼。亦名修行第一义。亦名满所乐此定。名一向为得菩提。亦名一切善根不由他修行法藏性。亦名覆相好陀罗尼。亦名觅方便陀罗尼。亦名度魔陀罗尼。舍利弗此陀罗尼无边<a href=\"/remen/xingyuan.html\" class=\"keylink\" target=\"_blank\">行愿</a>。若当来菩萨得此义。成不退转阿耨多罗三藐三菩提。当速得无上道。何以故此是一切诸佛<a href=\"/remen/gongde.html\" class=\"keylink\" target=\"_blank\">功德</a>藏。此是分别诸众生行。故此陀罗尼名无所得行。尔时世尊说此祇夜。</p><p>　　汝等莫乐着一切诸法空</p><p>　　于诸佛菩提亦莫起分别</p><p>　　不计一切法有过及无过</p><p>　　若能修此行速得陀罗尼</p><p>　　听此修多罗无尽亦无灭</p><p>　　习智慧众具当得无上道</p><p>　　菩萨受持此陀罗尼法门</p><p>　　能闻十方佛所说微妙教</p><p>　　次知第一法文字及句义</p><p>　　如日月光明遍照无不尽</p><p>　　菩萨了诸法其相亦复然</p><p>　　此陀罗尼门摄一切诸法</p><p>　　众生有疑惑一切诸问难</p><p>　　持陀罗尼者悉皆能解说</p><p>　　于此菩萨智未曾有退减</p><p>　　此是佛真子速得至菩提</p><p>　　持陀罗尼者诸佛之所念</p><p>　　众生所尊重持陀罗尼故</p><p>　　现身能得见八千万亿佛</p><p>　　诸佛手所摩慰喻令安隐</p><p>　　能于一日月受持陀罗尼</p><p>　　亿千劫中罪一切皆灭尽</p><p>　　于无数劫中修习诸功德</p><p>　　一月陀罗尼功德等于彼</p><p>　　一切诸天魔无有能留难</p><p>　　持此陀罗尼定慧诸功德</p><p>　　一切诸<a href=\"/remen/fofa.html\" class=\"keylink\" target=\"_blank\">佛法</a>悉皆能总持</p><p>　　说陀罗尼门有人决定信</p><p>　　于未来世中必得无上道</p><p>　　昔者燃灯佛闻陀罗尼故</p><p>　　为诸佛所记成道号然灯</p><p>　　乐于一念顷见恒河沙佛</p><p>　　亦乐知十方诸佛所说法</p><p>　　受持陀罗尼悉得果所乐</p><p>　　其人必有力净诸佛国土</p><p>　　光明及相好众事皆具足</p><p>　　<a href=\"/remen/wuxiang.html\" class=\"keylink\" target=\"_blank\">无相</a>无所著不求余果报</p><p>　　唯愿与众生速得无上道</p><p>　　是故汝今日修行勤听受</p><p>　　未来必定得无上三菩提</p><p>　　佛告舍利弗。若菩萨成就四法当得陀罗尼。云何为四。不乐爱欲。不嫉妒。于一切众生能舍一切。日夜思惟诸法无有恼恚。舍利弗若菩萨成就此四法得此陀罗尼。尔时世尊说此祇夜。</p><p>　　爱欲嫉妒是魔王法当入<a href=\"/remen/diyu.html\" class=\"keylink\" target=\"_blank\">地狱</a></p><p>　　行人应舍财法二种以施众生</p><p>　　日夜思惟不起恼恚若能如是</p><p>　　得陀罗尼</p><p>　　复次舍利弗。若菩萨成就四法得此陀罗尼。何等为四。修阿兰若行。持深法忍。不乐利养名闻。所受之物一切能舍乃至身命菩萨成就此四法得陀罗尼。佛说此祇夜。</p><p>　　修行阿兰若善人所赞叹</p><p>　　身心寂不动<a href=\"/remen/changzhu.html\" class=\"keylink\" target=\"_blank\">常住</a>于林中</p><p>　　烧头不放逸药起深法忍</p><p>　　名闻及利养一切无所著</p><p>　　清净无染心以求无上道</p><p>　　能舍诸所重妻子及身命</p><p>　　不生悔吝心终当归磨灭</p><p>　　菩萨勤<a href=\"/remen/jingjin.html\" class=\"keylink\" target=\"_blank\">精进</a>修上四种行</p><p>　　如上陀罗尼不久必能得</p><p>　　复次舍利弗。若菩萨成就四法得此陀罗尼。云何为四。入八字义云何八字。婆字入一切诸法<a href=\"/remen/wuwo.html\" class=\"keylink\" target=\"_blank\">无我</a>义。罗字入相好无相好法身义。娑字入二义愚人法智人法义。阇字入生老病死不生不老不病不死不生不灭义。舸字入度业果报义。他字入持陀罗尼法度空无相无作法界义。沙字赊摩他毗婆舍那。赊摩他毗婆舍那者。入如真实一切法义。屣字入一切诸法念念生灭。不尽不破本来寂静故。此八字义可知可入。此谓初入义。此陀罗尼法总名书已当受持此第二入义。此法总名当半月半月诵忆此第三入义。菩萨当以此陀罗尼<a href=\"/remen/jiaohua.html\" class=\"keylink\" target=\"_blank\">教化</a>赞叹今他<a href=\"/remen/huanxi.html\" class=\"keylink\" target=\"_blank\">欢喜</a>。此第四入义。舍利弗以此四法。令菩萨得此陀罗尼。佛说此祇夜。</p><p>　　书写及受持思惟上八字</p><p>　　半月常习诵教化诸众生</p><p>　　得近无上道最胜智慧处</p><p>　　常见诸如来亦闻说妙法</p><p>　　若有诸菩萨。受持陀罗尼。获四功德云何为四。十方诸佛世尊常所护念。不为魔王之所障碍。身口意恶悉皆灭除。得无尽乐说。舍利弗若有菩萨受持陀罗尼。得此四种功德。佛说此祇夜。</p><p>　　有诸佛护念众魔不能沮</p><p>　　三恶业消灭乐说辩无边</p><p>　　尔时佛告舍利弗。乃往古昔无数阿僧祇劫。是时有佛名宝吉光王如来应供正遍知。十号具足。出兴于世教化众生。此佛灭度有转轮圣王。名持光明七宝具足。彼王有子名不可思议功德吉。年十六岁。彼佛灭后闻说此陀罗尼。即于七万世中不睡眠<a href=\"/remen/xiedai.html\" class=\"keylink\" target=\"_blank\">懈怠</a>。七万世中不贪王位。不惜身命及余财物。七万世中未曾寝卧一向<a href=\"/remen/zuochan.html\" class=\"keylink\" target=\"_blank\">坐禅</a>。常闻九十亿万那由他诸佛所说法。既闻法已佛记<a href=\"/remen/chujia.html\" class=\"keylink\" target=\"_blank\">出家</a>。过九十万世得陀罗尼名取无边门。得已为众生说于一生中。教化八十亿百千万那由他众生令住不退地。当得阿耨多罗三藐三菩提。是时众中有长者子名曰月盖。从彼闻说取无边门陀罗尼。闻已<a href=\"/remen/suixi.html\" class=\"keylink\" target=\"_blank\">随喜</a>。以随喜功德为九十亿万佛之所授记。汝于受持陀罗尼中最为第一。一切众生闻汝所说悉皆爱乐。诸有问难无能坏者。汝于来世过三阿僧祇劫。教化诸众生皆得阿耨多罗三藐三菩提。舍利弗于汝意云何。彼时不可思议功德吉王子。岂异人乎即无量寿佛是。长者子月盖燃灯佛是。舍利弗我昔及诸菩萨。闻说此陀罗尼闻已随喜。以此善根四百万劫不生恶趣。是故舍利弗若菩萨摩诃萨。乐速得菩提。当随喜此取无边门陀罗尼及勤精进。何以故菩萨成就住不退地。当得三菩提故。何况有人书写读诵受持解说。唯除诸佛无能说此功德边际。佛说此祇夜。</p><p>　　过去无数劫有宝吉如来</p><p>　　出世化众生有无量利益</p><p>　　彼佛涅槃后有转轮圣王</p><p>　　子名功德吉年始十六岁</p><p>　　于如来灭后闻说陀罗尼</p><p>　　即于七万世无睡眠懈怠</p><p>　　不贪着财物王位及身命</p><p>　　闻九十亿万那由他诸佛</p><p>　　所说妙法门一心能听受</p><p>　　如来即记彼过九十万世</p><p>　　得陀罗尼法名取无边门</p><p>　　得已为人说利益无数众</p><p>　　皆令住不退无上三菩提</p><p>　　长者子月盖闻说陀罗尼</p><p>　　起随喜功德诸佛为受记</p><p>　　汝受陀罗尼是最为第一</p><p>　　若为他人说无不爱乐者</p><p>　　若人有问难无有能破坏</p><p>　　汝于未来世过三僧祇劫</p><p>　　所可化众生当得无上道</p><p>　　长者子月盖然灯如来是</p><p>　　先所说法师即无量寿佛</p><p>　　我及诸菩萨昔闻陀罗尼</p><p>　　四百万劫中不生诸恶趣</p><p>　　菩萨若欲得无上遍知道</p><p>　　当勤行精进随喜陀罗尼</p><p>　　所以然者何住不退转故</p><p>　　若能随喜者功德已如斯</p><p>　　何况书读诵解说其义者</p><p>　　假设有七宝满恒沙世界</p><p>　　如此<a href=\"/remen/bushi.html\" class=\"keylink\" target=\"_blank\">布施</a>福不可得相比</p><p>　　是故有智人应当勤精进</p><p>　　听受陀罗尼以求无上道</p><p>　　舍利弗若菩萨受持此陀罗尼。有八夜叉住在雪山。日夜守护为增<a href=\"/remen/shouming.html\" class=\"keylink\" target=\"_blank\">寿命</a>。云何为八。勇猛夜叉。坚固夜叉。<a href=\"/remen/zizai.html\" class=\"keylink\" target=\"_blank\">自在</a>夜叉。那罗延力夜叉。法用夜叉。不可系夜叉。曲齿夜叉。善肩夜叉。舍利弗是八夜叉。常守护彼受持陀罗尼人。若净洗浴着新染衣。常习经行。于诸众生不生害心。常自思惟此总持法。彼诸夜叉速来守护。复有八大菩萨在欲天住。彼当护念受持陀罗尼者。其名曰光明菩萨。慧光明菩萨。日光明菩萨。教化菩萨。令一切意满菩萨。大自在菩萨。宿王菩萨。行意菩萨。彼诸菩萨得陀罗尼。若菩萨得陀罗尼当成实愿知恩。菩萨若持陀罗尼当得真实法与众生共之。若菩萨受持陀罗尼当具足功德。成就深慧。佛说此法三十百千亿那由他菩萨。得此取无边门陀罗尼。不退阿耨多罗三藐三菩提。八毗婆罗数诸天及人。发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。长老舍利弗白佛言世尊。云何名此经。云何受持。佛告舍利弗。此经名取无边门陀罗尼。汝当受持。亦名菩萨一向所行。汝当受持。亦名除一切诸魔。汝当受持。亦名得一切智。汝当受持。尔时舍利弗及诸菩萨。天龙夜叉揵闼婆阿修罗迦楼罗紧那罗摩睺罗伽人非人等。闻佛所说欢喜奉行。</p></div>"
}]