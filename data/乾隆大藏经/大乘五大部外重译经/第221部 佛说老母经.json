[{
    "title": "第221部 佛说老母经",
    "author": "未知",
    "html": "<div class=\"B1_text\"><p>佛说老母经</p><p>闻如是。一时佛在维耶罗国。所止处名曰乐音。时与八百<a href=\"/remen/biqiu.html\" class=\"keylink\" target=\"_blank\">比丘</a>僧菩萨万人俱。时有贫穷老母。来到佛所以头面着地为佛作礼白佛言。愿欲有所问。佛言。善哉善哉当问。老母言。<a href=\"/remen/rensheng.html\" class=\"keylink\" target=\"_blank\">人生</a>老病死。从何所来去至何所。色痛痒思想行识。从何所来去至何所。眼耳鼻舌身心。从何所来去至何所。地水火风空。从何所来去至何所。佛言。人生老病死。无所从来去亦无所至。色痛想行识。无所从来去亦无所至。眼耳鼻舌身心。无所从来去亦无所至。地水火风空。无所从来去亦无所至。佛言。诸法亦如是。譬如两木相钻出火。火还烧木木尽火便灭。佛问老母言。是火本从何所来。灭去至何所。老母报佛言。<a href=\"/remen/yinyuan1.html\" class=\"keylink\" target=\"_blank\">因缘</a>合会便得火。因缘离散火即灭。佛言。诸法亦如是。因缘合会乃成。因缘离散即灭。诸法亦无所从来去亦无所至。眼见好色即是意。意即是色。是二者俱空。无所有成。灭亦如是。诸法譬如鼓不用一事成。有人持桴捶鼓鼓便有声。是鼓声亦空。当来声亦空。过去声亦空。是声亦不从木革桴人手出。合会诸物乃成鼓声。声从空尽空。诸所有万物一切亦如是。我人<a href=\"/remen/shouming.html\" class=\"keylink\" target=\"_blank\">寿命</a>亦如是。本际皆净无所有。从无所有因作法。法亦无所有。譬如云起阴冥便雨。雨亦不从龙身出。亦不从龙心出。皆龙因缘所作乃致是雨。诸法无所从来去亦无所至。譬如画师先治板素。却后调和众彩便在所作。是画亦不从板素彩出。随其意所为悉成。<a href=\"/remen/shengsi.html\" class=\"keylink\" target=\"_blank\">生死</a>亦如是。各各异类<a href=\"/remen/diyu.html\" class=\"keylink\" target=\"_blank\">地狱</a>禽兽饿鬼天上<a href=\"/remen/shijian.html\" class=\"keylink\" target=\"_blank\">世间</a>亦尔。有解是慧者不着着便有。老母闻佛言。大<a href=\"/remen/huanxi.html\" class=\"keylink\" target=\"_blank\">欢喜</a>即自说言。蒙天中天恩得<a href=\"/remen/fayan.html\" class=\"keylink\" target=\"_blank\">法眼</a>。虽身老羸今得安隐。阿难正衣服前长跪白佛言。是老母闻佛言即解。何因缘<a href=\"/remen/zhihui.html\" class=\"keylink\" target=\"_blank\">智慧</a>乃尔。佛言。大德巍巍。以是故而即解。是老母者。是我前世发菩萨意时母。阿难白佛言。佛前世时母。何因困苦贫穷如是。佛言。乃昔拘楼秦佛时我为<a href=\"/remen/pusadao.html\" class=\"keylink\" target=\"_blank\">菩萨道</a>。意欲作<a href=\"/remen/shamen.html\" class=\"keylink\" target=\"_blank\">沙门</a>。母以恩爱故不听我作沙门。我忧愁不食一日。以是故前后来生世间。五百世遭厄如是。佛语阿难。是老母寿终。当生阿弥陀佛国中<a href=\"/remen/gongyang.html\" class=\"keylink\" target=\"_blank\">供养</a>诸佛。却后六十八亿劫当得作佛。字扶波健。其国名化作。所有被服饮食如忉利天上。其国中人民皆寿一劫。佛说经已。老母及阿难等。菩萨比丘僧。诸天龙鬼神阿须伦皆大欢喜。前以头面着地。为佛作礼而去。</p></div>"
}]