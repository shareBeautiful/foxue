[{
    "title": "第259部 佛说大方广师子吼经",
    "author": "地婆诃罗 译",
    "html": "<div class=\"B1_text\"><p>佛说大方广师子吼经</p><p>如是我闻。一时薄伽梵在日月宫中胜藏殿上。与大<a href=\"/remen/biqiu.html\" class=\"keylink\" target=\"_blank\">比丘</a>众九十百千俱胝及无量菩萨摩诃萨俱。</p><p>尔时佛告胜积菩萨。北方去此六十恒河沙佛土。俱胝那由他百千微尘等刹。有世界名曰欢乐。<a href=\"/remen/fohao.html\" class=\"keylink\" target=\"_blank\">佛号</a>法起如来应正等觉。现在<a href=\"/remen/shuofa.html\" class=\"keylink\" target=\"_blank\">说法</a>。以立持安普利一切。今欲说大方广名师子吼。难遇难闻。汝可诣彼听受法要。尔时胜积菩萨受<a href=\"/\" class=\"keylink\" target=\"_blank\">佛教</a>已。即往欢乐世界见法起佛。<a href=\"/remen/dl.html\" class=\"keylink\" target=\"_blank\">顶礼</a>双足右绕七匝却住一面。时法起佛见胜积菩萨。知而故问。作如是言。善男子汝从何来。时胜积菩萨居心而住默无言说。天龙夜叉乾闼婆阿修罗迦楼罗紧那罗摩睺罗伽人非人等。普大会众咸作是念。胜积菩萨<a href=\"/remen/sanjie.html\" class=\"keylink\" target=\"_blank\">三界</a>尊问。如何默然不答居心而住。尔时佛以修广明朗青莲华目师子频申。普视十方知大众疑。便现微笑放大金光。其光间错无量百千种种异色。普照十方一切国土地大震动。是时十方诸菩萨众见此神变。种种形色种种仪服。来诣佛所顶<a href=\"/remen/lifo.html\" class=\"keylink\" target=\"_blank\">礼佛</a>足。各以己福<a href=\"/remen/zhuangyan.html\" class=\"keylink\" target=\"_blank\">庄严</a><a href=\"/remen/huazang.html\" class=\"keylink\" target=\"_blank\">华藏</a>坐莲华座。尔时。电鬘菩萨从座而起。偏袒右肩右膝着地合掌向佛。<a href=\"/remen/huanxi.html\" class=\"keylink\" target=\"_blank\">欢喜</a>奇特得未曾有。白佛言。<a href=\"/remen/shizun.html\" class=\"keylink\" target=\"_blank\">世尊</a>。我昔曾见无量神变。未有光明地震如今所睹。善哉世尊愿说<a href=\"/remen/yinyuan1.html\" class=\"keylink\" target=\"_blank\">因缘</a>。何故微笑。惟垂悲愍决此众疑。尔时电鬘菩萨以偈请曰。</p><p>大悲大导师微笑非无因</p><p>愿佛利<a href=\"/remen/zhongsheng.html\" class=\"keylink\" target=\"_blank\">众生</a>垂哀决定说</p><p>尔时法起如来端严赫奕。阎浮檀金晖焕照朗。散注无量百千俱胝那由他微妙光明如大金柱。电鬘菩萨白佛言。世尊。我见无量<a href=\"/remen/shentong.html\" class=\"keylink\" target=\"_blank\">神通</a>光明。未若今日昔所不睹。佛告电鬘。如是如是。此大光明神通如来希现。非大因缘不示此相。谛听谛听善思念之。当为汝说微笑因缘。汝勿惊怖勿余悕望。坚固汝心勿生疑惑。所以者何。诸佛境界不可思议。愿力神通不可思议。汝深思此慎无疑惑。电鬘。汝见胜积菩萨释迦牟尼佛使来者不。电鬘言见。善男子。此胜积菩萨。我问汝从何来。居心默然而不答我。我见此事故现微笑。如来问而不答。今此会众咸生疑怪。善男子。胜积菩萨作如是解。一切诸法无来无去。云何世尊而问我言汝从何来。彼知诸法无有言说处不可得。云何而得言所从来。善男子。此已略说诸法实相。善男子。胜积菩萨于一切法中。无字无说字性离故。诸法无出出性离故。诸法无趣趣正断故。诸法无现无所依故。超心<a href=\"/remen/yishi.html\" class=\"keylink\" target=\"_blank\">意识</a>离诸因缘。无名无言无作无示。过眼等路无所积聚。无生离想无有处所。离诸处所法惟一字。所谓无字。本无言说何所言说。善男子。当知无说是为真说。尔时净身菩萨承佛神力。白佛言。世尊。若无所说是真说者。哑默不言皆应说法。佛言。如是。善男子如汝所言。非惟哑默说法。不哑默者亦皆说法而不知法。净身菩萨白佛言。世尊。惟愿显说。云何一切众生说法而不知法。佛告净身菩萨。善男子。如生盲人处日光中。而不见日傍人为说。以他声故乃知有日。如是诸法悉入法界。法界无字离诸字性。非诸众生所能宣辩。以因缘故而有言说。如幽谷响谷空无声。以因缘故有响声起。如是善男子。因缘和合字声显现。而众生界空无有字。善男子。众生所有音声语言。当知皆入四无碍智。以言说者。斯入法无碍智。非言说者。斯入义无碍智。以言分剖。斯入辞无碍智。与事相应决了无滞。斯入善说无碍智。众生所有言说。当知皆悉入此四法句中真实义句本来不动。如彼生盲随他言执非真实见。是故善男子。欲求法者于自身求。欲求<a href=\"/remen/puti.html\" class=\"keylink\" target=\"_blank\">菩提</a>以<a href=\"/remen/wuyun.html\" class=\"keylink\" target=\"_blank\">五蕴</a>求。说此实义句时。三千<a href=\"/remen/daqianshijie.html\" class=\"keylink\" target=\"_blank\">大千世界</a>普六震动大光遍照。佛出广长舌相遍覆三千大千世界。从其舌相放无量俱胝那由他百千光明。从大<a href=\"/remen/diyu.html\" class=\"keylink\" target=\"_blank\">地狱</a>上至有顶。一切世界光明遍照。还摄舌相普告大会。汝等当知。如来广长舌相由实语得。如来所说应当敬受起真实信。勿怀犹豫而生疑惑。尔时十地菩萨等众。并天龙夜叉乾闼婆阿修罗迦楼罗紧那罗摩睺罗伽人非人等。一切大会俱从座起。合掌同声而白佛言。惟愿世尊说如实义。惟愿善逝说如实义。我等今者。惟悕如来所证之法不悕余法。我等大众咸无疑惑。尔时世尊再<a href=\"/remen/sanguan.html\" class=\"keylink\" target=\"_blank\">三观</a>览一切大会。作如是言。我为悲愍一切<a href=\"/remen/shijian.html\" class=\"keylink\" target=\"_blank\">世间</a>。利益安乐多众生故。以法财利安诸<a href=\"/remen/tianren.html\" class=\"keylink\" target=\"_blank\">天人</a>。是以今说大师子吼。善男子。汝等当知。<a href=\"/remen/suoposhijie.html\" class=\"keylink\" target=\"_blank\">娑婆世界</a>释迦牟尼如来应正等觉。现在说法以立持安度众生者。彼即是我法起如来。我于娑婆世界。作种种形<a href=\"/remen/154932.html\" class=\"keylink\" target=\"_blank\">饶益</a>众生。随其所宜如应度脱。是时大会闻说此语咸生奇特。欢喜踊跃得未曾有。同声唱言。善哉善哉。世尊欲令一切众生吼师子吼。故为大会说师子吼真实之法。若得闻者。当知是人善根不少。况复<a href=\"/remen/shouchi.html\" class=\"keylink\" target=\"_blank\">受持</a>读诵广宣流布。种种花鬘种种衣物。幢幡幰盖烧涂末香恭敬<a href=\"/remen/gongyang.html\" class=\"keylink\" target=\"_blank\">供养</a>。斯人则为一切诸佛之所眷护。尔时佛赞诸菩萨言。善哉善哉。善男子。如汝所言。是善男子善女人等<a href=\"/remen/gongde.html\" class=\"keylink\" target=\"_blank\">功德</a>不少。此佛真实师子吼法。若闻净心乃至一称善哉者我皆摄护。亦为<a href=\"/remen/mile.html\" class=\"keylink\" target=\"_blank\">弥勒</a>之所顾召。斯人两肩担我菩提。于五浊中信受此经。生生之处我当成熟。亦为弥勒之所摄护。此人当能干竭<a href=\"/remen/shengsi.html\" class=\"keylink\" target=\"_blank\">生死</a>海。降伏众魔销诸<a href=\"/remen/fannao.html\" class=\"keylink\" target=\"_blank\">烦恼</a>击大法鼓。永离女身摧诸怨障息众结聚。若有善男子善女人。经十阿僧祇三千大千世界微尘等劫。以一切乐具供养供给一切如来。若闻此经真实神通怀疑不信。斯人则于佛所有过。不名真实供养诸佛。若有善男子。闻说如来此真实德净信称叹。比前功德过百千倍。斯人则为真实供养。善男子。汝等若于我所心净信者。当好书写受持此经。此经所在之处诸佛游止。尔时胜积菩萨。电鬘菩萨。常光菩萨。净眼菩萨。弥勒菩萨。作<a href=\"/remen/wuwei.html\" class=\"keylink\" target=\"_blank\">无畏</a>菩萨。观<a href=\"/remen/zizai.html\" class=\"keylink\" target=\"_blank\">自在</a>菩萨。大势至菩萨。文殊师利菩萨。辩积菩萨。辩勇菩萨。除一切障菩萨。作光菩萨。普贤菩萨。如是上首八十四俱胝那由他百千菩萨摩诃萨俱白佛言。世尊。我等于后末时。当广流布如是经典。令诸众生悟大<a href=\"/remen/niepan.html\" class=\"keylink\" target=\"_blank\">涅槃</a>。世尊。若不久植善根。如是之经不入其耳。若有受持此经广流布者。叹其功德。于百千俱胝那由他劫不可穷尽。</p><p>尔时世尊告诸菩萨言。善哉善哉。汝等应当如是尊重佛教。受持<a href=\"/remen/zhengfa.html\" class=\"keylink\" target=\"_blank\">正法</a>。佛说此经已。胜积菩萨并诸天人阿修罗乾闼婆等。普大会众欢喜奉行。</p></div>"
}]