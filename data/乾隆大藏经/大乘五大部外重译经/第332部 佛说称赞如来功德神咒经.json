[{
    "title": "第332部 佛说称赞如来功德神咒经",
    "author": "义净法师 译",
    "html": "<div class=\"B1_text\"><p>佛说称赞如来<a href=\"/remen/gongde.html\" class=\"keylink\" target=\"_blank\">功德</a>神咒经</p><p>如是我闻。一时薄伽梵在王舍城鹫峰山顶。与大苾刍众千二百五十人俱。菩萨摩诃萨万二千人俱。皆是贤劫大菩萨众。尔时<a href=\"/remen/shizun.html\" class=\"keylink\" target=\"_blank\">世尊</a>于此众中。告慈氏菩萨摩诃萨曰。今现在十方诸佛如来胜妙吉祥名号。若有善男子善女人。于此如来名号。忆念<a href=\"/remen/shouchi.html\" class=\"keylink\" target=\"_blank\">受持</a>一心恭敬。所有<a href=\"/remen/yezhang.html\" class=\"keylink\" target=\"_blank\">业障</a>报障<a href=\"/remen/pojie.html\" class=\"keylink\" target=\"_blank\">破戒</a>重罪悉皆除灭。胜妙善根真实功德。劝请<a href=\"/remen/suixi.html\" class=\"keylink\" target=\"_blank\">随喜</a><a href=\"/remen/huixiang.html\" class=\"keylink\" target=\"_blank\">回向</a>发愿一切功德。永不退转<a href=\"/remen/puti.html\" class=\"keylink\" target=\"_blank\">菩提</a>之心。我今欲说汝应谛听。</p><p>南无东方无垢光如来。</p><p>南无东南方众辩<a href=\"/remen/zhuangyan.html\" class=\"keylink\" target=\"_blank\">庄严</a>如来。</p><p>南无南方无垢月幢旗王如来。</p><p>南无西南方光焰庄严如来。</p><p>南无西方宝胜如来。</p><p>南无西北方俱摩罗光如来。</p><p>南无北方<a href=\"/remen/wuwei.html\" class=\"keylink\" target=\"_blank\">无畏</a>无垢称如来。</p><p>南无东北方离怖畏悚惧有大名称如来。</p><p>南无上方师子奋迅意如来。</p><p>南无下方金华光如来。</p><p>尔时世尊复告慈氏菩萨。东方去此过十不可说百千亿数微尘佛土。有佛世界名妙真珠。彼国有佛。号曰<a href=\"/remen/xukong.html\" class=\"keylink\" target=\"_blank\">虚空</a>功德目净无垢光德相、莲花焰琉璃色宝体香、上妙<a href=\"/remen/gongyang.html\" class=\"keylink\" target=\"_blank\">供养</a>以众妙彩而为严饰、顶上肉髻妙相无边、日月光明愿力庄严变化庄严广大庄严法界高胜无染宝王正遍知如来。授一无比菩萨记。彼佛灭度次当<a href=\"/remen/chengfo.html\" class=\"keylink\" target=\"_blank\">成佛</a>。号曰毫相殊胜犹如初日灯光月焰波头摩花身、色如金满虚空界光明广大无碍庄严圆光十方普照一切无不明了幢相旗王正遍知如来。</p><p>佛言慈氏。当知若有善男子善女人。能于此诸佛名受持<a href=\"/remen/libai.html\" class=\"keylink\" target=\"_blank\">礼拜</a>专心恭敬。于十日中自说罪咎。复以劝请随喜回向发愿胜妙善根。所有业障报障破戒重罪悉皆消灭。虽处<a href=\"/remen/shengsi.html\" class=\"keylink\" target=\"_blank\">生死</a>未免<a href=\"/remen/liuzhuan.html\" class=\"keylink\" target=\"_blank\">流转</a>。而不退失求<a href=\"/remen/putixin.html\" class=\"keylink\" target=\"_blank\">菩提心</a>。所生之处族姓尊贵。远离贫穷边地下贱。六根<a href=\"/remen/yuanman.html\" class=\"keylink\" target=\"_blank\">圆满</a>众人爱敬端正无比。常值善友不遇恶人。诸有愿求悉皆随意。财宝荣位无不遂心。命终之后生诸佛国。先作如是礼忏事已。至心读诵此陀罗尼。即说咒曰。</p><p>呾侄他恶契莫契三曼多目契骚鞞欲帝陀泥三摩瑜只质多鞞跋多恶契目契萨多陀泥毗吠帝三曼多寠泥(去)萨多曷罗谜目帝钵唎目底呬囇密丽牟萨丽阿三谜谈谜阿至丽末至丽菩提曷啰腻薄呼掣摩愈揭喇呬辛底谤计醯摩伐底树底伐底达摩震帝阿躃欹箄曷啰敌箄塞建陀毗薄帝莎诃。</p><p>尔时世尊复说颂曰。</p><p>六十亿大仙皆受持此咒</p><p>彼常念不散现在十方住</p><p>于所在生中常值善知识</p><p>所有悕望者应念皆随意</p><p>现前见诸佛而在莲华座</p><p>常持此咒者具相而化生</p><p>念定皆安隐<a href=\"/remen/zhihui.html\" class=\"keylink\" target=\"_blank\">智慧</a>日增明</p><p>所闻能受持诸句义不忘</p><p>若持诸佛名是世归依处</p><p>不堕于恶趣常生善道中</p><p>此人由<a href=\"/remen/foli.html\" class=\"keylink\" target=\"_blank\">佛力</a>常得殊胜处</p><p>乃至证菩提妙行常修习</p><p>佛土多千亿黄金满持施</p><p>若人持佛名福聚多于彼</p><p>斯人合供养随其所在生</p><p>恒生富贵家勇健施无吝</p><p>一切诸香气天赤栴檀香</p><p>经多百亿劫常从其口生</p><p>若人舍宅中写佛名供养</p><p>眷属常安隐无诸恼乱事</p><p>若人常诵持长寿并无病</p><p>恒逢于善友<a href=\"/remen/linzhong.html\" class=\"keylink\" target=\"_blank\">临终</a>不乱心</p><p>如来功德聚福量难思议</p><p>智人应诵持当勤莫放逸</p><p>尔时薄伽梵。为慈氏菩萨并诸大众。说是经已。慈氏菩萨等及诸苾刍人天大众。闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>顶受奉行。</p></div>"
}]