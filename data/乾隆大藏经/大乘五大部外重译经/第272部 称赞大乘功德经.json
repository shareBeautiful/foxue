[{
    "title": "第272部 称赞大乘功德经",
    "author": "玄奘法师 译",
    "html": "<div class=\"B1_text\"><p>称赞大乘<a href=\"/remen/gongde.html\" class=\"keylink\" target=\"_blank\">功德</a>经</p><p>如是我闻。一时薄伽梵。住法界藏诸佛所行众宝<a href=\"/remen/zhuangyan.html\" class=\"keylink\" target=\"_blank\">庄严</a>大功德殿。与无央数大声闻众大菩萨俱。及诸<a href=\"/remen/tianren.html\" class=\"keylink\" target=\"_blank\">天人</a>阿素洛等无量大众前后围绕。</p><p>尔时会中有一菩萨。示为女相名德严华。承佛威神从座而起。稽首作礼而白佛言。何等名为菩萨恶友。新学菩萨知已远离。尔时佛告德严华言。我观<a href=\"/remen/shijian.html\" class=\"keylink\" target=\"_blank\">世间</a>。无有天魔梵释<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>等。与新学菩萨。于无上<a href=\"/remen/puti.html\" class=\"keylink\" target=\"_blank\">菩提</a>为恶知识。如乐声闻独觉乘者。所以者何。夫为菩萨。必为利乐诸有情故。勤求无上正等菩提。乐二乘人志意下劣。惟求自证般<a href=\"/remen/niepan.html\" class=\"keylink\" target=\"_blank\">涅槃</a>乐。以是<a href=\"/remen/yinyuan1.html\" class=\"keylink\" target=\"_blank\">因缘</a>。新学菩萨不应与彼同住一寺。同止一房。同处经行。同路游适。若诸菩萨。已于大乘具足多闻得不坏信。我别开许与彼同居。为引<a href=\"/remen/faxin.html\" class=\"keylink\" target=\"_blank\">发心</a>趣菩提故。若彼种类善根未熟。不应为说大乘法教。令生诽谤获罪无量。</p><p>新学菩萨但应亲近久学大乘多闻菩萨。为于无上正等菩提。所种善根速成熟故。不应亲近乐二乘者。所以者何。彼障菩萨<a href=\"/remen/putixin.html\" class=\"keylink\" target=\"_blank\">菩提心</a>故。彼令弃舍菩提心故。彼令亏损菩提心故。彼令毁犯菩萨行故。菩萨宁当弃舍身命。不应弃舍大菩提心。发起趣求二乘作意。若诸菩萨劝诸有情。舍菩提心趣二乘地。若诸菩萨劝诸有情。舍菩提心造诸恶业。俱堕<a href=\"/remen/diyu.html\" class=\"keylink\" target=\"_blank\">地狱</a>受诸剧苦。菩萨宁守大菩提心。造五无间受地狱苦。终不弃舍大菩提心。而欲趣求预流果证。菩萨宁守大菩提心。百千大劫受地狱苦。终不弃舍大菩提心。而欲趣求一来果证。菩萨宁守大菩提心。受傍生身或作饿鬼。终不弃舍大菩提心。而欲趣求不还果证。菩萨宁守大菩提心。造十恶业堕诸恶趣。终不弃舍大菩提心。而欲趣求无生果证。菩萨宁守大菩提心。入大火坑救诸含识。终不弃舍大菩提心。而同怯贼投涅槃界。</p><p>菩萨哀愍一切有情。于<a href=\"/remen/shengsi.html\" class=\"keylink\" target=\"_blank\">生死</a>中轮转无救。初发无上菩提心时。一切天人阿素洛等皆应<a href=\"/remen/gongyang.html\" class=\"keylink\" target=\"_blank\">供养</a>。已能映夺一切声闻独觉极果。已能摧伏一切魔军。诸恶魔王皆大惊怖。时德严华闻佛语已。重请佛言。何谓魔军。惟愿<a href=\"/remen/shizun.html\" class=\"keylink\" target=\"_blank\">世尊</a>哀愍为说。佛告德严华。若有闻说大乘法教。不生<a href=\"/remen/suixi.html\" class=\"keylink\" target=\"_blank\">随喜</a>不乐听闻。不求悟入不能信受。反加轻笑毁訾凌蔑。离间谤讟捶打驱摈。应知此等皆是魔军。是则名为乐非法者。性鄙劣者。求外道者。行邪<a href=\"/remen/xingzhe.html\" class=\"keylink\" target=\"_blank\">行者</a>。坏<a href=\"/remen/zhengjian.html\" class=\"keylink\" target=\"_blank\">正见</a>者。应知此等谤毁大乘。当堕地狱受诸剧苦。从彼出已生饿鬼中。经百千劫常食粪秽。后生人中。盲聋喑哑支体不具。其鼻匾[匚@虒]。愚钝无知形貌矬陋。如是渐次罪障消除。<a href=\"/remen/liuzhuan.html\" class=\"keylink\" target=\"_blank\">流转</a>十方。或遇诸佛亲近供养。复闻大乘闻已或能随喜信受。因此便发大菩提心。勇猛精勤修菩萨行。渐次进学。乃至菩提。</p><p>诸佛世尊无别作意。为有情类说五乘法。由本愿力依法界身。于一切时。从诸毛孔任运流出无量法光。以一妙音等澍法雨于一众会无量有情。昔来信乐声闻乘者。闻佛为说声闻乘法。昔来信乐独觉乘者。闻佛为说独觉乘法。昔来信乐无上乘者。闻佛为说无上乘法。昔来信乐种种乘者。闻佛为说种种乘法。昔来信乐人天乘者。闻佛为说人天乘法。傍生鬼等。亦闻如来以随类音而为<a href=\"/remen/shuofa.html\" class=\"keylink\" target=\"_blank\">说法</a>。若有昔来未闻法者。彼惟见佛处众默然。曾闻大乘而诽谤者。经<a href=\"/remen/wuliangjie.html\" class=\"keylink\" target=\"_blank\">无量劫</a>堕大地狱傍生饿鬼及天人中备受苦已。闻大乘法即能随喜深生净信。便发阿耨多罗三藐三菩提心。时德严华闻佛说已。重请佛言。何谓大乘。此大乘名为目何义。世尊告曰。善哉善哉。汝能乐闻大乘功德。谛听谛听。善思念之。吾当为汝分别解说。此大乘名所目诸义。此乘综摄。笼驾弘远无所遗漏。故曰大乘。此乘功德甚深微妙过诸数量。故曰大乘。此乘坚固虚妄分别不能倾动。故曰大乘。此乘真实穷未来际无有断尽。故曰大乘。此乘寥廓该罗法界邈无边际。故曰大乘。此乘如海吞纳蕴积功德宝聚。故曰大乘。此乘如山作镇区域邪徒不扰。故曰大乘。此乘如空包含一切情非情类。故曰大乘。此乘如地普能生长世出世善。故曰大乘。此乘如水等润一切令无枯槁。故曰大乘。此乘如火焚灭诸障令无余习。故曰大乘。此乘如风扫除一切生死云雾。故曰大乘。此乘如日开照群品成熟一切。故曰大乘。此乘如月能除热恼破诸邪暗。故曰大乘。此乘尊贵。天龙八部咸所敬奉。故曰大乘。此乘恒为诸健达缚歌咏赞美。故曰大乘。此乘恒为四王梵释礼敬尊重。故曰大乘。此乘恒为诸龙神等敬事防守。故曰大乘。此乘恒为一切菩萨精勤修学。故曰大乘。此乘任持诸佛圣种展转增盛。故曰大乘。此乘<a href=\"/remen/yuanman.html\" class=\"keylink\" target=\"_blank\">圆满</a>具大威德映夺一切。故曰大乘。此乘周给一切有情令无匮乏。故曰大乘。此乘威力犹如药树救疗众病。故曰大乘。此乘能害一切有情诸<a href=\"/remen/fannao.html\" class=\"keylink\" target=\"_blank\">烦恼</a>贼。故曰大乘。此乘能转无上法轮<a href=\"/remen/154932.html\" class=\"keylink\" target=\"_blank\">饶益</a>一切。故曰大乘。此乘微妙甚深秘密不可宣说。故曰大乘。此乘神用绍<a href=\"/remen/sanbao.html\" class=\"keylink\" target=\"_blank\">三宝</a>种能使不绝。故曰大乘。此乘能显世俗胜义理趣究竟。故曰大乘。此乘能显诸菩萨行无不具足。故曰大乘。此乘能显佛地功德无不备悉。故曰大乘。此乘利乐一切有情尽未来际。故曰大乘。此乘至功能建大义妙用无尽。故曰大乘。此乘幽玄下劣意乐不能信受。故曰大乘。此乘平等增上意乐方能信受。故曰大乘。此乘广大下愚不测而为轻笑。故曰大乘。此乘尊高上智能达常所宝玩。故曰大乘。此乘超过独觉乘等最上无比。故曰大乘。</p><p>佛说如是大乘名义体用殊胜诸功德时。于此三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动。空中天乐百千万类。不鼓自呜。诸妙天花缤纷乱堕。无量天子无数声闻。闻此法音睹斯瑞应。皆发阿耨多罗三藐三菩提心。百千俱[并*氐]新学菩萨。同时<a href=\"/remen/zhengde.html\" class=\"keylink\" target=\"_blank\">证得</a>无生法忍。</p><p>尔时阿难即从座起。合掌恭敬而白佛言。今此法门甚为希有。能普利乐一切有情。当以何名奉持流布。佛告阿难。此经名为称赞大乘功德。亦名显说谤法<a href=\"/remen/yezhang.html\" class=\"keylink\" target=\"_blank\">业障</a>。以是名字汝当奉持。时薄伽梵说此经已。阿难陀等无量声闻。德严华等无数菩萨。及诸天人阿素洛等一切大众。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行。</p></div>"
}]