[{
    "title": "第218部 无字宝箧经",
    "author": "地婆诃罗 译",
    "html": "<div class=\"B1_text\"><p>　　无字宝箧经</p><p>　　如是我闻。一时婆伽婆。住王舍大城耆阇崛山中。时有无量百千万亿大菩萨众围绕如来。皆是大智善权方便勇猛<a href=\"/remen/jingjin.html\" class=\"keylink\" target=\"_blank\">精进</a>。善能通达无字法门。善能清净是处非处。惭愧<a href=\"/remen/jietuo.html\" class=\"keylink\" target=\"_blank\">解脱</a>罗网所覆。调伏诸根以慈悲牙。以惭愧牙愍念<a href=\"/remen/zhongsheng.html\" class=\"keylink\" target=\"_blank\">众生</a>。得大<a href=\"/remen/sanmei.html\" class=\"keylink\" target=\"_blank\">三昧</a>以智为首。善敬智母犹如宝洲大宝之藏。皆悉善知善不善法。觉三世事一切成就。无字辩才善达二空得胜妙地。善学诸谛通达实际。无边勇健无所执着。悉能通达<a href=\"/remen/zixing.html\" class=\"keylink\" target=\"_blank\">自性</a>上法。能善思惟实以不实二种法门。胎藏示生永离<a href=\"/remen/shengsi.html\" class=\"keylink\" target=\"_blank\">生死</a>。善觉秘密善知诸相。应护诸国得大名称。皆悉复得胜名胜藏。得无言藏永安隐眠。诸所施为皆悉善乐。姓名普闻离于<a href=\"/remen/sanjie.html\" class=\"keylink\" target=\"_blank\">三界</a>。能救三界所住众生。善觉真如普示普贤。遍示其身诸根清净。善能觉达自身他身。皆得成就明利<a href=\"/remen/zhihui.html\" class=\"keylink\" target=\"_blank\">智慧</a>。所谓。</p><p>　　胜响菩萨。法响菩萨。胜诸分菩萨。<a href=\"/remen/fayan.html\" class=\"keylink\" target=\"_blank\">法眼</a>菩萨。千相菩萨。辩聚菩萨。胜思惟菩萨。治地菩萨。治地际菩萨。深入地际响菩萨。地响菩萨。具辩菩萨。上积菩萨。华目菩萨。优钵罗目菩萨。顶髻菩萨。文殊响菩萨。如是等菩萨摩诃萨不可算数皆是童子。皆从他方不可观察恒河沙等世界来集。一切皆住受法王职太子位处。胜思惟菩萨。无量释梵之所围绕。普贤菩萨<a href=\"/remen/xukong.html\" class=\"keylink\" target=\"_blank\">虚空</a>藏等。四大神王及有无量转轮圣王之所围绕。得大势至观世<a href=\"/remen/zizai.html\" class=\"keylink\" target=\"_blank\">自在</a>菩萨。无量梵众之所围绕。不<a href=\"/remen/kongjian.html\" class=\"keylink\" target=\"_blank\">空见</a>菩萨。多有无量毗<a href=\"/remen/shamen.html\" class=\"keylink\" target=\"_blank\">沙门</a>王之所围绕。星宿王菩萨。无量星宿及余护世之所围绕。复有破疑菩萨。灭一切障菩萨。自身示现如来之身。无量诸佛之所围绕。及<a href=\"/remen/sheli.html\" class=\"keylink\" target=\"_blank\">舍利</a>弗大目犍连大迦葉等。一切悉是大阿罗汉。真练菩萨胜思惟菩萨。无量天女之所围绕。药王菩萨药上菩萨。无量眷属之所围绕。所有十方恒河沙等世界之中。诸有日月自恃威德生我慢者。一切皆悉来向佛所。到佛所已。于如来前却住一面。即见自身无有光明。犹如聚墨在于阎浮那提金边。此诸日月住如来前。不自显现亦复如是。<a href=\"/remen/wuxin.html\" class=\"keylink\" target=\"_blank\">无心</a>欲住亦不欲说。无有威德不能显现。那罗延等无量诸天之所围绕。大神龙神得叉迦阿那婆达多等诸大龙王。无量诸龙之所围绕。善音乾闼婆王。有无量亿乾闼婆众之所围绕。无厌足迦楼罗王。亦有七亿迦楼罗众之所围绕来至佛所。时此三千<a href=\"/remen/daqianshijie.html\" class=\"keylink\" target=\"_blank\">大千世界</a>。恒河沙等诸世界中所有诸菩萨。各于彼处启请其佛。既请佛已。<a href=\"/remen/sizhong.html\" class=\"keylink\" target=\"_blank\">四众</a>围绕来至娑婆。持出<a href=\"/remen/shijian.html\" class=\"keylink\" target=\"_blank\">世间</a>诸<a href=\"/remen/gongyang.html\" class=\"keylink\" target=\"_blank\">供养</a>具来至佛所。彼诸菩萨供养佛已。各各自坐莲华座上。</p><p>　　尔时有菩萨摩诃萨名胜思惟。来至佛所即白佛言。<a href=\"/remen/shizun.html\" class=\"keylink\" target=\"_blank\">世尊</a>。世尊若为听许我者。我乃敢问如来二字。</p><p>　　尔时佛告胜思惟菩萨言。听汝所问随汝意问。如来不为一众生故此处成道。乃为汝等诸大龙象。我出于此。尔时胜思惟菩萨白佛言。世尊。何者一法而是菩萨所除灭者。何者一法而是如来所证觉者。</p><p>　　尔时世尊。赞胜思惟菩萨摩诃萨言。善哉善哉。梵天。汝已淳熟无量善根。诸佛加持问此句义。善男子。汝今谛听善思念之。我为汝说。</p><p>　　尔时胜思惟菩萨礼如来足顶戴而受。佛言。善男子。有一种法菩萨应灭。所谓贪法。善男子。此是一法应当永灭。善男子。复有一法菩萨应灭。所谓嗔法。善男子。此是一法应当永灭。善男子。复有一法菩萨应灭。所谓痴法。善男子。此是一法应当永灭。善男子。复有一法菩萨应灭。所谓我见。善男子。此是一法应当永灭。善男子。复有一法菩萨应灭。所谓<a href=\"/remen/xiedai.html\" class=\"keylink\" target=\"_blank\">懈怠</a>。善男子。此是一法应当永灭。善男子。复有一法菩萨应灭。所谓睡眠。善男子。此是一法应当永灭。善男子。复有一法菩萨应灭。所谓贪爱。善男子。此是一法应当永灭。善男子。菩萨复应除灭一法。所谓无明。善男子。此是一法应当永灭。尔时胜思惟梵天白佛言。世尊。何者是一法。而诸菩萨日夜防护。尔时世尊。语胜思惟菩萨言。善男子。所谓菩萨己所不欲勿劝他人。善男子。若有善男子善女人。护持此法。彼善男子善女人。护持如来一切戒藏。何以故。善男子。爱自命者则不<a href=\"/remen/shasheng.html\" class=\"keylink\" target=\"_blank\">杀生</a>。爱自财者不盗他物。爱自妻者不侵他妻。善男子。是等众生发如是意。言我敬顺如来正教。彼善男子。常当勤心防护此法。以何义故。善男子。若有善男子善女人。欲求无上正真等觉大<a href=\"/remen/puti.html\" class=\"keylink\" target=\"_blank\">菩提</a>者。彼人悉是为乐故求。而无有求自身苦者。世间惟有乐受乐者。以是义故。我说此言。汝等当知己所不欲勿劝他人。善男子。此是一法。菩萨常当日夜护之。</p><p>　　善男子。如汝所问。何者一法。而是如来所证觉者。善男子。无有一法如来所觉。善男子。于法无觉是如来觉。善男子。一切法不生而如来证觉。一切法不灭而如来证觉。</p><p>　　复次善男子。法性离二边而如来证觉。一切法不实而如来证觉。善男子。如来善说业<a href=\"/remen/yinyuan1.html\" class=\"keylink\" target=\"_blank\">因缘</a>。如来善证业因缘。一切法因缘所缚而如来善觉。善男子。彼因缘者。犹如电光。而如来所觉离因离缘。如来说言无有业报。既成正觉而受之也。一切法广博严藏。是如来所证。善男子。以何义故。说广博严藏。善男子。所有世间出世间智等。彼从何生。若彼智以真实观正观察时。<a href=\"/remen/banruo.html\" class=\"keylink\" target=\"_blank\">般若</a>波罗蜜转为甚深。彼法尔时得名为藏。</p><p>　　善男子。我亦复说一切诸法如幻如焰。是佛所觉。性相一味解脱之法。是佛所觉。所有性相一味解脱。是一切法广博严庄。</p><p>　　善男子。若善男子善女人。复有一法是佛所觉。善男子。所谓诸法不去不来无因<a href=\"/remen/wuyuan.html\" class=\"keylink\" target=\"_blank\">无缘</a>无生无灭无思不思无增无减。善男子。若法毕竟自性法性非是自性。若法譬喻所不可说。若以名字亦不可说。此是一法如来所觉。说此广严上王无字宝箧光严法门时。乃至得住十地菩萨有微尘数眼不睹者。如是等众皆得阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。如是等众生证阿罗汉果。复过此数众生舍<a href=\"/remen/diyu.html\" class=\"keylink\" target=\"_blank\">地狱</a>苦生于天中。无量诸菩萨现百千万诸三昧门。何况多说而无利益。</p><p>　　尔时佛告罗睺罗言。汝能<a href=\"/remen/shouchi.html\" class=\"keylink\" target=\"_blank\">受持</a>我此所说<a href=\"/remen/zhengfa.html\" class=\"keylink\" target=\"_blank\">正法</a>义不。说此语时以佛神力。恒河沙等诸世界中九亿菩萨。从坐而起。即白佛言。世尊。我等皆能持此法门。令于此间<a href=\"/remen/suoposhijie.html\" class=\"keylink\" target=\"_blank\">娑婆世界</a>未来世中。为诸众生<a href=\"/remen/liutong.html\" class=\"keylink\" target=\"_blank\">流通</a>不绝。知是菩萨是智器者。</p><p>　　尔时四大神王白佛言。世尊。我等亦能受持如来所<a href=\"/remen/shuofa.html\" class=\"keylink\" target=\"_blank\">说法</a>义。令彼菩萨所求满足。若于是中是智器者。</p><p>　　尔时世尊。周遍观察一切众已。作如是言。善男子。我非惟修微少善根而成正觉。彼诸众生若有能闻此正法者。彼亦非修微少善根。若能受持此广博严上王无字宝箧法门。若能闻者彼人则为已恭敬我尊重赞叹。善男子。是善男子善女人。则为两肩荷担菩提。彼人则得不断辩才。得善清净诸佛世界。命终之时则得现见阿弥陀佛声闻菩萨大众围绕住其人前。亦见我身于此耆阇崛山王顶。及见此等诸菩萨众。善男子。彼善男子善女人。则为己得大法库藏而不可尽。得<a href=\"/remen/suming.html\" class=\"keylink\" target=\"_blank\">宿命</a>智不生恶道。</p><p>　　善男子。我今说此一切世间所未曾有难信法门。善男子。若彼善男子善女人设有逆罪。以其善能读诵受持此胜法门。若自书写若劝人书。若自读诵劝人读诵。若能自持若劝人持。善男子。我说彼人不见恶道。则为一切诸佛所记。彼诸菩萨皆得五眼诸根具足。一切诸佛之所护念。一切菩萨之所摄受。令灭无量<a href=\"/remen/fannao.html\" class=\"keylink\" target=\"_blank\">烦恼</a><a href=\"/remen/yezhang.html\" class=\"keylink\" target=\"_blank\">业障</a>即得清净。</p><p>　　善男子。我此所说最后言说。自我得道成正觉来未说此言。</p><p>　　佛说此经已。胜思惟等诸大菩萨。帝释王等诸天及四大王。人天阿修罗迦楼罗紧那罗乾闼婆等。一切世间闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]