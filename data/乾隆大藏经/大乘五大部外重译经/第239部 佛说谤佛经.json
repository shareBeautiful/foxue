[{
    "title": "第239部 佛说谤佛经",
    "author": "菩提留支 译",
    "html": "<div class=\"B1_text\"><p>佛说谤<a href=\"/fojing/\" class=\"keylink\" target=\"_blank\">佛经</a></p><p>如是我闻:一时,婆伽婆住王舍城耆阇崛山中,与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱,菩萨八十千。</p><p>尔时,会中有菩萨摩诃萨,名离忧悲,在大会坐。师子游戏菩萨摩诃萨、智光明菩萨摩诃萨、梵雷音响云声菩萨摩诃萨、善作<a href=\"/remen/gongde.html\" class=\"keylink\" target=\"_blank\">功德</a>宝华光明菩萨摩诃萨、师子游步云雷音声菩萨摩诃萨、光明威德名闻菩萨摩诃萨、无边智聚思惟<a href=\"/remen/zhuangyan.html\" class=\"keylink\" target=\"_blank\">庄严</a>菩萨摩诃萨、无边宝华名称菩萨摩诃萨、<a href=\"/remen/zhihui.html\" class=\"keylink\" target=\"_blank\">智慧</a>光明辩才说意菩萨摩诃萨,此十菩萨摩诃萨集在会坐,已于七年为陀罗尼精勤修习而不能得,满七年已则生忧愁,心尚不定,况陀罗尼?所求不得心生疲倦,既于七年离痴覆盖,恒常经行求陀罗尼而不能得,舍戒还家远离<a href=\"/remen/fofa.html\" class=\"keylink\" target=\"_blank\">佛法</a>作鄙劣行,于佛法中心生疑惑有如是过。</p><p>阿阇世王在大会坐。尔时,<a href=\"/remen/shizun.html\" class=\"keylink\" target=\"_blank\">世尊</a>于先已为阿阇世王断除疑悔。阿阇世王既除疑悔,一切忧恼皆得<a href=\"/remen/jietuo.html\" class=\"keylink\" target=\"_blank\">解脱</a>,于七日中舍财大施。如是大施满七日已,为听法故七亿<a href=\"/remen/zhongsheng.html\" class=\"keylink\" target=\"_blank\">众生</a>俱到佛所。彼十菩萨诸善男子,于佛法中已得罪过,亦在会坐。</p><p>尔时,会中有菩萨摩诃萨,名不畏行,得陀罗尼,阿僧祇劫法忍成就,得无生忍种种辩才,能知一切智智之门,能<a href=\"/remen/shuofa.html\" class=\"keylink\" target=\"_blank\">说法</a>门,能知众生深心信解而为说法。</p><p>尔时,不畏行菩萨摩诃萨,从坐而起,整服一厢,右膝著地,合掌向佛,白言:“大德,此众会中十善男子,已于七年为陀罗尼精勤<a href=\"/remen/xiuxing.html\" class=\"keylink\" target=\"_blank\">修行</a>,所愿不成舍离佛法而作俗人。善哉!世尊,如方便说,此善男子令速解知。”</p><p>尔时,世尊告不畏行菩萨言:“善男子,当知如是十善男子,未曾得闻谤佛法门。此善男子曾谤佛来,是故不能速疾得通。”</p><p>尔时,不畏行菩萨摩诃萨,即以偈颂问如来曰:</p><p>“我今问仁曰, 光明之法王,</p><p>若行菩萨行, 恶业云何净?</p><p>无量胜智名, 十力无障智,</p><p>解脱无戏论, 说菩萨净行。</p><p>我问无量智, 我问断恶意,</p><p>我问无比尊, 云何菩萨行?</p><p>已脱一切缚, 离<a href=\"/remen/fannao.html\" class=\"keylink\" target=\"_blank\">烦恼</a>破魔,</p><p>知众生心意, 愿说菩萨行!</p><p>如华开笑面, 有智行欲断,</p><p>说法断有意, 愿说菩萨行!</p><p>能与无量乐, 善功德善行,</p><p>于一切<a href=\"/remen/shijian.html\" class=\"keylink\" target=\"_blank\">世间</a>, 作利益安乐。</p><p>已于无量世, 为舍所爱物,</p><p>象马宝百头, 无量妻子舍。</p><p>以忍自调伏, 乐戒功<a href=\"/remen/dexing.html\" class=\"keylink\" target=\"_blank\">德行</a>,</p><p>决定勤<a href=\"/remen/jingjin.html\" class=\"keylink\" target=\"_blank\">精进</a>, 意常不忧恼。</p><p>百种苦已尽, 所求事究竟,</p><p>愿如应说法, 除断众生苦!</p><p>愿说离三垢, 云何离不善?</p><p>愿说菩萨行, 调御益众生!”</p><p>尔时,世尊告不畏行菩萨摩诃萨言:“善男子,此十菩萨本曾谤佛。”</p><p>不畏行菩萨言:“世尊,云何谤佛?”</p><p>佛言:“不畏行,此十菩萨乃往过去第三十劫,有<a href=\"/remen/fohao.html\" class=\"keylink\" target=\"_blank\">佛号</a>曰观世<a href=\"/remen/zizai.html\" class=\"keylink\" target=\"_blank\">自在</a>如来应正遍知,出焰世界。不畏行,今此会中十善男子,于彼观世自在如来入<a href=\"/remen/niepan.html\" class=\"keylink\" target=\"_blank\">涅槃</a>后,皆作大姓大富长者,造五百寺,于一一寺置千比丘。时有法师,名曰辩积,得陀罗尼,坐法座上为众说法,五千诸佛皆与辩才,八万亿天守护<a href=\"/remen/gongyang.html\" class=\"keylink\" target=\"_blank\">供养</a>。辩积法师一说法时,七万众生悉皆不退阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>,一万众生得须陀洹果。</p><p>“善男子,彼时有王,名曰月得,自共五百婇女相随,俱往供养辩积法师。敬重法故歌声作乐,种种宝花散彼比丘,栴檀等香用涂其身,以五百领好衣覆之,于七日中一切乐具尽心供养,<a href=\"/remen/rufa.html\" class=\"keylink\" target=\"_blank\">如法</a>师法而供养之。当于尔时彼长者子,说彼比丘毁破净戒。彼恶业报九十千年堕大<a href=\"/remen/diyu.html\" class=\"keylink\" target=\"_blank\">地狱</a>,于五百世虽生人中受黄门身,生夷人中生邪见家,于六百世生盲无舌,七百世中虽复<a href=\"/remen/chujia.html\" class=\"keylink\" target=\"_blank\">出家</a>求陀罗尼而不能得。何以故?以彼往世恶<a href=\"/remen/yezhang.html\" class=\"keylink\" target=\"_blank\">业障</a>故。</p><p>“善男子,汝应善知如是法门。我今已说,既得闻已,若见法师实<a href=\"/remen/pojie.html\" class=\"keylink\" target=\"_blank\">破戒</a>者,不得生嗔尚不应说,何况耳闻而得说耶?善男子,若有挑拔一切众生眼目罪聚,若以嗔心看法师者,所有恶业过彼罪聚。若断一切诸众<a href=\"/remen/shengming.html\" class=\"keylink\" target=\"_blank\">生命</a>所有罪聚,若有于法师生于恶<a href=\"/fojing/xinjing/yuanwen.html\" class=\"keylink\" target=\"_blank\">心经</a>回面顷所得罪聚,彼前罪聚于此罪聚,一百分中不等其一,于千分中亦不等一,于百千分阿僧祇分、若歌罗分、若数分中不等其一,于譬喻分乃至忧波尼沙陀分不等其一。何以故?若谤法师即是谤佛。</p><p>“善男子,若有悕望供养佛者,彼人则应供养法师。若有悕望供给佛者,彼人则应供给法师。若有悕望礼<a href=\"/remen/baifo.html\" class=\"keylink\" target=\"_blank\">拜佛</a>者,彼人则应<a href=\"/remen/libai.html\" class=\"keylink\" target=\"_blank\">礼拜</a>法师。何以故?以从菩萨生一切智,以从菩萨生诸佛故。善男子,菩萨何曰发<a href=\"/remen/putixin.html\" class=\"keylink\" target=\"_blank\">菩提心</a>?既<a href=\"/remen/faxin.html\" class=\"keylink\" target=\"_blank\">发心</a>已不住欲乐烦恼不染,不住一切非梵行事,应如是知。如是菩萨入无色定不生无色。何以故?菩萨不随<a href=\"/remen/sanmei.html\" class=\"keylink\" target=\"_blank\">三昧</a>力生,以愿力生,如是菩萨解脱一切毛道凡夫愚痴人行。若有能见<a href=\"/remen/xukong.html\" class=\"keylink\" target=\"_blank\">虚空</a>色者,彼人能见菩萨烦恼。</p><p>“善男子,譬如阿那婆达多龙王龙众数摄,与一切龙体相无异,龙三种过悉皆远离。何等为三?一者、热沙不堕其头,二者、不以蛇身行欲,三者、无有伽楼罗畏。如是,善男子,此三龙过所不能汙。菩萨摩诃萨亦复如是,一切戏乐皆悉具有,于三有中欲烦恼苦不能覆蔽,应如是知。又善男子,譬如取鱼众生之类于水中行,水中见物,入水不死。善男子,菩萨摩诃萨亦复如是,行于<a href=\"/remen/shengsi.html\" class=\"keylink\" target=\"_blank\">生死</a>住凡夫行,常求智行修集<a href=\"/remen/zhengfa.html\" class=\"keylink\" target=\"_blank\">正法</a>,心不迷乱,凡夫之事所不能汙,三有之苦所不能汙。是故,菩萨摩诃萨常应自护,勿谤法师。”</p><p>尔时,世尊而说偈言:</p><p>“若欲供养佛, 若欲礼如来,</p><p>但供养<a href=\"/remen/fozi.html\" class=\"keylink\" target=\"_blank\">佛子</a>, 第一供养佛。</p><p>我说以衣钵, 坐卧经行处,</p><p>如是等应施, 发菩提心者。</p><p>如是供养佛, 如是供养法,</p><p>佛为世间上, 皆从法中生。</p><p>是人孤独智, 与暗眼者明,</p><p>示迷者正道, 将向不死处。</p><p>若一切财宝, 常施一切佛,</p><p>虽如是奉施, 不能报佛恩。</p><p>若从今已去, 常供养法师,</p><p>不谤不说者, 则报诸佛恩。”</p><p>尔时,不畏行菩萨摩诃萨白佛言:“世尊,有方便门令此菩萨净恶业不?”</p><p>佛言:“有!不畏行,有陀罗尼,此善男子,若能出家专心诵此陀罗尼句,恶业则净。</p><p>“多轶他(台逻切长音不言长者尽是短音句)阿制(句)阿车婆坻(句)阿那(长音)毗丽(句)阿施黎杀(诗债切句)阿讫吏帝(句)阿那由系(句)阿系(句)阿毗何(长音)离(句)阿婆(重音不言重者悉是轻音)婆(句)头楼唐鹅磨(句)由多若多(长音)纳波啰颇闭(句)尼伽地(持债切句)忧伽啰系(句)侯侯迷(无诣切句)遮波丽(句)娑迟摩细(句)三摩提(句)余(长音)知(句)那耶波离舒(长音)池(重音)帝(句)</p><p>“善男子,此十善男子,若能诵此陀罗尼句,于七日中一切放舍,不食杂食心不散乱,不著诸色心不分别,舍憍慢意常诵不止,更无所作不与人杂,行平等心常行利益,心常修习<a href=\"/remen/wuyin.html\" class=\"keylink\" target=\"_blank\">五阴</a><a href=\"/remen/wuchang.html\" class=\"keylink\" target=\"_blank\">无常</a>而不舍离,常修<a href=\"/remen/nianfo.html\" class=\"keylink\" target=\"_blank\">念佛</a>,若如是行,于十方中现见千佛。”</p><p>尔时,彼会十善男子,闻佛说已即尔出家,专心诵此陀罗尼句,七日精进随顺摄取,亦常修习念佛三昧见一千佛,彼恶业障<a href=\"/remen/chanhui.html\" class=\"keylink\" target=\"_blank\">忏悔</a>尽灭。尔时即得一切智门集陀罗尼,灭三十劫生死之业,不退阿耨多罗三藐三菩提。</p><p>“不畏行,当知尔时供养法师月得王者,今无量寿如来应供正遍知是。阿閦如来应正遍知则是尔时辩积法师。尔时谤说辩积法师十长者儿大姓童子,即是此会十善男子。彼十长者大姓童子,尔时谤说辩积法师毁犯净戒。</p><p>“如是,善男子,随诸菩萨于何等寺若<a href=\"/remen/shane.html\" class=\"keylink\" target=\"_blank\">善恶</a>住,乃至失命身死<a href=\"/remen/yinyuan1.html\" class=\"keylink\" target=\"_blank\">因缘</a>不见其过。何以故?善男子,菩萨具有四种净法。何者四种?一者、修空,二者、常于一切众生不破坏心,三者、于诸菩萨常与利益,四者、说法不求资生。善男子,此是四法菩萨摩诃萨清净菩提法。”</p><p>尔时,世尊为明此义,以偈说曰:</p><p>“若能信解空, 佛说第一法,</p><p>如是清净行, 行常不放逸。</p><p>不破坏众生, 不说破坏语,</p><p>彼人得<a href=\"/remen/chengfo.html\" class=\"keylink\" target=\"_blank\">成佛</a>, 光明照世间。</p><p>此第二净道, 闻已作利益,</p><p>于众生行忍, 莫作破坏行。</p><p>有法善无垢, 施发心菩萨,</p><p>若不求恩报, 第三菩提道。</p><p>决定生悲心, 说法不求利,</p><p>如深心怜愍, 第四道智净。</p><p>“复次,善男子,修陀罗尼菩萨摩诃萨,阿兰若行,亲近闻法,著鲜净衣,独住闲居,四威仪中常思惟行,以种种物<a href=\"/remen/bushi.html\" class=\"keylink\" target=\"_blank\">布施</a>法师,生正<a href=\"/remen/xinxing1.html\" class=\"keylink\" target=\"_blank\">信心</a>不随他语,不生疲倦,常精进行心不谕谄,不离念<a href=\"/remen/foxin.html\" class=\"keylink\" target=\"_blank\">佛心</a>无所得,善修<a href=\"/remen/wuxiang.html\" class=\"keylink\" target=\"_blank\">无相</a>如说而行,以信解心请佛忏悔,<a href=\"/remen/suixi.html\" class=\"keylink\" target=\"_blank\">随喜</a><a href=\"/remen/huixiang.html\" class=\"keylink\" target=\"_blank\">回向</a>恒常正行,不越威仪不畏教诫,依止尊住一切名行,于此法中不疲倦修。”</p><p>说此法时,三万众生本未曾发菩提之心,闻此法已发菩提心。五千众生远尘离垢,于诸法中得<a href=\"/remen/fayan.html\" class=\"keylink\" target=\"_blank\">法眼</a>净。三万菩萨一切皆得无生法忍。</p><p>“善男子,若诸菩萨摩诃萨等,闻此法门得福甚多!若以七宝满于三千<a href=\"/remen/daqianshijie.html\" class=\"keylink\" target=\"_blank\">大千世界</a>,于日日中布施<a href=\"/remen/sanbao.html\" class=\"keylink\" target=\"_blank\">三宝</a>,如是乃至恒河沙劫;若复得闻如是法门,其福为胜!若复能行五波罗蜜经一千劫,惟除<a href=\"/remen/banruo.html\" class=\"keylink\" target=\"_blank\">般若</a>波罗蜜门;若人得闻如是法门,其福为胜!善男子,若复有人于一千佛,晨起日中日暮供养,尊重赞叹如意供给;若有得闻如是法门,其福为胜!如是,善男子,应当护念如是法门。我今付汝,为令拥护<a href=\"/remen/shouchi.html\" class=\"keylink\" target=\"_blank\">受持</a>读诵,解说其义为令书写,乃至失命身死因缘,应当护念随顺修行。”</p><p>如来说已,不畏行菩萨摩诃萨及余菩萨,彼诸比丘一切众会,并诸天、人及阿修罗、乾闼婆等闻佛所说,皆大<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]