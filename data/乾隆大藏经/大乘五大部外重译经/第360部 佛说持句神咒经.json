[{
    "title": "第360部 佛说持句神咒经",
    "author": "优婆塞支谦 译",
    "html": "<div class=\"B1_text\"><p>　　佛说持句神咒经</p><p>　　亦名陀罗尼句经</p><p>　　闻如是。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人菩萨万人。尔时从是佛土过亿百千佛国。有世界名无量华。其<a href=\"/remen/fohao.html\" class=\"keylink\" target=\"_blank\">佛号</a>邓尊王如来无所著至真等正觉。今现在<a href=\"/remen/shuofa.html\" class=\"keylink\" target=\"_blank\">说法</a>。彼佛遣二菩萨。一名无量光明二名大光明。时二菩萨来至释迦文佛所。稽首佛足却住一面。前白佛言。唯然<a href=\"/remen/shizun.html\" class=\"keylink\" target=\"_blank\">世尊</a>从是佛土过亿百千佛国。有世界名无量华。其佛号邓尊王如来。遣我等来。世尊如常不其众安隐无他耶。天龙鬼神饿鬼女鬼鸠桓。若人非人虎狼毒兽。得无娆乱人民。用是故佛遣是持句咒来。哀念<a href=\"/remen/zhongsheng.html\" class=\"keylink\" target=\"_blank\">众生</a>令安。吉善名闻威神得力。如是。</p><p>　　阇梨摩诃阇梨罗尼优佉目佉沙波提摩诃沙波提。</p><p>　　佛告阿难。受是持句咒执持诵说。佛世难值。持句咒亦为难遇。善男子善女人。受是持句咒。讽诵读识七世<a href=\"/remen/suming.html\" class=\"keylink\" target=\"_blank\">宿命</a>。<a href=\"/remen/shouchi.html\" class=\"keylink\" target=\"_blank\">受持</a>者一切浮陀鬼神若人非人。不得娆近。毒蛇不敢螫。毒药自然除。刀亦不能伤。王亦不能害。梵亦不嗔之。是持句咒。七十七亿佛所说。犯是咒者当获重罪。复有菩萨<a href=\"/remen/mile.html\" class=\"keylink\" target=\"_blank\">弥勒</a>等八十人。告贤者阿难。我亦当说持句咒。哀念众生令安。吉善名闻威神得力。如是。</p><p>　　阿知和知吒佉罗罗里弥喜利弥利提卢留弥勒。</p><p>　　佛告阿难。受是持句咒执持诵说。佛世难值。持句咒讽诵读识。十四世宿命。受持者一切浮陀鬼神。若人非人不得娆近。毒蛇不敢螫。毒药自然除。刀亦不能伤。王亦不敢害。梵亦不嗔之。是持句咒八十四亿佛所说。谤是咒者当获重罪。</p><p>　　佛告阿难。我亦当说持句咒。哀念众生令安。吉善名闻威神得力。如是。</p><p>　　阿知和知那知鸠那知提梨沙罗波提阿那波提波那提波那迦和尼摩诃迦和尼。</p><p>　　佛告阿难。受是持句咒执持诵说。佛世难值。持句咒亦为难遇。善男子善女人。受是持句咒讽诵读。识无数世宿命。受持者一切浮陀鬼神。若人非人不敢娆近。毒蛇不敢螫。毒药自然除。刀亦不敢伤。王亦不敢害。梵亦不嗔之。是持句咒无数亿佛所说。犯是咒者当获重罪。佛告阿难。是持句咒。行道中当念之。若至县官若行贼中。若蛊道若毒若刀刃中。若人非人中当念之。是持句咒于枯树令生叶华实。何况为人结缕也。当使吉百病消除。自然安隐辟除凶害。南无佛令咒皆得从愿。佛说经已皆大<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]