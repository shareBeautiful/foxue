[{
    "title": "第438部 文殊师利问经",
    "author": "僧伽婆罗 译",
    "html": "<div class=\"B1_text\"><p>第一卷第二卷</p><p>文殊师利问经 卷上</p><p>序品第一</p><p>如是我闻。一时佛住王舍城耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众一千三百五十人俱。皆是阿罗汉诸漏已尽无复<a href=\"/remen/fannao.html\" class=\"keylink\" target=\"_blank\">烦恼</a>。身心<a href=\"/remen/zizai.html\" class=\"keylink\" target=\"_blank\">自在</a>心善<a href=\"/remen/jietuo.html\" class=\"keylink\" target=\"_blank\">解脱</a>慧善解脱。调伏诸根摩诃那伽。所作已办可作已办。舍于重担已到自事义。有使已尽。正智善解脱到一切心自在。</p><p>其名曰长老阿若憍陈如(此言已知陈如姓也)<a href=\"/remen/sheli.html\" class=\"keylink\" target=\"_blank\">舍利</a>弗大目揵连(此言罗茯根其父好啖此物因以为名)摩诃迦葉离婆多(此言常作声)须婆吼(此言善脾)阿难陀(此言大<a href=\"/remen/huanxi.html\" class=\"keylink\" target=\"_blank\">欢喜</a>)如是等一千三百五十阿罗汉。复有一千三百凡夫比丘众。</p><p>复有金刚菩萨。大势至菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>。大德勇猛菩萨。无尽意菩萨。大意菩萨。文殊师利童子菩萨。如是等无数菩萨摩诃萨。</p><p><a href=\"/remen/pusajie.html\" class=\"keylink\" target=\"_blank\">菩萨戒</a>品第二</p><p>文殊师利白佛言。<a href=\"/remen/shizun.html\" class=\"keylink\" target=\"_blank\">世尊</a>。我今欲问世尊。胜语<a href=\"/remen/shijian.html\" class=\"keylink\" target=\"_blank\">世间</a>菩萨戒。愿为我说我当谛听。佛告文殊师利。我今当说汝善谛听。不杀<a href=\"/remen/zhongsheng.html\" class=\"keylink\" target=\"_blank\">众生</a>。不盗他财物。不非梵行。不起<a href=\"/remen/wangyu.html\" class=\"keylink\" target=\"_blank\">妄语</a>。不饮酒。如是当忆。不歌舞倡伎。不着花香持天冠等。不坐卧高广大床。不过中食。若行此事不成就三乘。何以故。以有犯故。发长二指当剃。或二月日若短而剃。是无学菩萨。若过二指亦是无学菩萨。爪不得长。得如一[麩-夫+黃]麦。何以故。为搔痒故。若如此者是分别菩萨。为<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/fofa.html\" class=\"keylink\" target=\"_blank\">佛法</a>僧并<a href=\"/remen/banruo.html\" class=\"keylink\" target=\"_blank\">般若</a>波罗蜜。及父母兄弟。得畜财物为起寺舍为造像为<a href=\"/remen/bushi.html\" class=\"keylink\" target=\"_blank\">布施</a>。若有此<a href=\"/remen/yinyuan1.html\" class=\"keylink\" target=\"_blank\">因缘</a>。得受金银财物无有罪过。若食抟当如鸡卵大。正食时无因缘不得看他是分别菩萨。不得卖买。受他施物。不得货卖。若施至亿万亦皆应受。何以故。有因缘故。不以自身作恶。亦不教他。不得为利养故赞叹他人。若为己杀不得啖。若肉如材木已自腐烂欲食得食。文殊师利若欲啖肉者。当说此咒。</p><p>多侄咃(此言如是)阿捺摩阿捺摩(此言<a href=\"/remen/wuwo.html\" class=\"keylink\" target=\"_blank\">无我</a>无我)阿视婆多阿视婆多(此言无<a href=\"/remen/shouming.html\" class=\"keylink\" target=\"_blank\">寿命</a>无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)</p><p>此咒三说乃得啖肉饭亦不应食。何以故。若无思惟饭不应食故何咒当啖肉。</p><p>尔时文殊师利复白佛言。世尊。若得食肉者。象龟经大云经指鬘经<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>等诸经。何故悉断。佛告文殊师利。如深广江不见<a href=\"/remen/bian.html\" class=\"keylink\" target=\"_blank\">彼岸</a>。若无因缘则不得渡。若有因缘汝当渡不。文殊师利白佛言。世尊。我当渡我当渡。或以船或以筏或以余物。佛复告文殊师利。以众生无慈悲力怀杀害意。为此因缘故断食肉。文殊师利。有众生乐粪扫衣。我说粪扫衣。如是乞食。树下坐露地坐阿兰若冢间。一食过时不食。遇得住处三衣等。为<a href=\"/remen/jiaohua.html\" class=\"keylink\" target=\"_blank\">教化</a>彼我说头陀。如是文殊师利。若众生有杀害心。为彼心故当生无数罪过。是故我断肉。若能不怀害心。大慈悲心为教化一切众生故无有过罪。不得啖蒜。若有因缘得啖。若合药治病则得用。不得饮酒。若合药医师所说多药相和。少酒多药得用。不得服油及涂身等。若有因缘得用。得用乳酪生酥熟酥醍醐。我先啖乳糜。为风痰冷故。佛说此祇夜。</p><p>若身覆是<a href=\"/remen/shanxin.html\" class=\"keylink\" target=\"_blank\">善心</a>口覆亦然</p><p>一切处所覆菩萨所应行</p><p>佛告文殊师利。有三十五大供养。是菩萨摩诃萨应知。然灯<a href=\"/remen/shaoxiang.html\" class=\"keylink\" target=\"_blank\">烧香</a>涂身涂地香末香。<a href=\"/remen/jiasha.html\" class=\"keylink\" target=\"_blank\">袈裟</a>及伞。若龙子幡并诸余幡。螺鼓大鼓铃盘舞歌以卧具。或三节鼓腰鼓节鼓并及截鼓。曼陀罗花持地洒地贯花悬缯。饭水浆饮可食可啖。及以可味香和槟榔杨枝浴香。并及澡豆。此谓大供养。</p><p>佛告文殊师利。有二十六邪见。是菩萨摩诃萨应离。杀马祠火。杀人祀火。一时射四方。杀马四千头。去除五藏。内以七宝施<a href=\"/remen/poluomen.html\" class=\"keylink\" target=\"_blank\">婆罗门</a>。杀人内宝亦如是。箭射四方齐箭至处。布满七宝施婆罗门。走马四方穷其所至。布以七宝施婆罗门。随此箭马所极之处。满中众生皆悉杀害。聚积杂物一切烧尽。一切天神悉皆当礼。一切林树悉皆当礼。一切山神悉皆当礼。古昔居处悉皆当礼。诸有大树悉皆当礼。诸杂神像悉皆当礼。摩醯首罗毗纽拘摩勒。梵天阎罗王。能毗<a href=\"/remen/shamen.html\" class=\"keylink\" target=\"_blank\">沙门</a>因陀罗酒天女割多耶尼独伽舌陀遮文持优摩罗。与邪见相似。是等可舍不应<a href=\"/remen/libai.html\" class=\"keylink\" target=\"_blank\">礼拜</a>。文殊师利。我不说此以为<a href=\"/remen/gongde.html\" class=\"keylink\" target=\"_blank\">功德</a>。佛说此祇夜。</p><p>如上二十六悉是邪归依</p><p>非胜非安隐不得脱众苦</p><p>若依佛法僧及以<a href=\"/remen/sishengdi.html\" class=\"keylink\" target=\"_blank\">四圣谛</a></p><p>胜安隐归依一切苦解脱</p><p>彼先邪见相传说此功德。杀马功德。杀人功德。射方功德。走马功德。杀一切众生功德。实非功德。若生一念慈悲心。功德广大不可思议。文殊师利。此是菩萨所行。</p><p>尔时文殊师利白佛言。世尊。我欲问如来应供正遍知。未来诸菩萨诸行。如来若许我今当问。佛告文殊师利。随意所问。文殊师利白佛言。<a href=\"/remen/sizhong.html\" class=\"keylink\" target=\"_blank\">四众</a>于何时中不得作声。或身口木石及诸余声。佛告文殊师利。于六时不得。<a href=\"/remen/lifo.html\" class=\"keylink\" target=\"_blank\">礼佛</a>时。听法时。众和合时。乞食时。正食时。大小便时。文殊师利白佛。何故于是时不得作声。佛告文殊师利。于是时有诸天来。彼诸天。常清净心无染心空心。随波罗蜜心观佛法心。以彼声故令心不定。以不定故悉皆还去。以诸天去故诸恶鬼来。作不<a href=\"/remen/154932.html\" class=\"keylink\" target=\"_blank\">饶益</a>不安隐事。彼人于此生诸灾患。人民饥饿更相侵犯。是故殊师利。文应寂静礼佛应供正遍知佛说此祇夜。</p><p>不作身口声木石余音声</p><p>寂静礼佛者如来所赞叹</p><p>不可思议品第三</p><p>尔时文殊师利白佛言。世尊。我当更问愿佛解说。佛告文殊。随意所问。文殊师利白佛言。世尊。如来何故入于<a href=\"/remen/niepan.html\" class=\"keylink\" target=\"_blank\">涅槃</a>。佛告文殊师利。我不入涅槃。何以故。由众生故。文殊师利。如琉璃珠清净无垢。若值白物青黄赤物。此琉璃珠则随物色。琉璃<a href=\"/remen/wuxin.html\" class=\"keylink\" target=\"_blank\">无心</a>令见异色。文殊师利。如来亦尔。或有众生见佛涅槃转法轮。见降众魔。见并现<a href=\"/remen/shentong.html\" class=\"keylink\" target=\"_blank\">神通</a>大小便利。或食或眠或行或笑。如众生意悉见。如来如是。文殊师利。如<a href=\"/remen/xukong.html\" class=\"keylink\" target=\"_blank\">虚空</a>无色而色于中现。虚空无取亦取诸色。虚空无意而生忆想。虚空无处为众生处。虚空无堕而堕依虚空。如来法身非是秽身非血肉身。是金刚身是不破身。不可破身无譬喻身。而能示现一切诸色。以<a href=\"/remen/zhihui.html\" class=\"keylink\" target=\"_blank\">智慧</a>金刚身现为碎身。文殊师利。若佛不涅槃。世间不知佛是法身。非金刚是碎是金刚不碎。何以故。如来慧身示现涅槃非真涅槃。以方便故说入涅槃。文殊师利。涅槃者多义。大者非涅槃。名涅槃者无识。大乘涅槃。是说大般涅槃。小涅槃者。如缘觉声闻涅槃。大者非涅槃。涅槃如虚空故。小者是自业非他业。是故说小涅槃。涅槃者下义。我说死名涅槃。如来不死。何以故。声闻尚不生老死。不忧悲苦恼。何况如来法身不可思议身。不生身不灭身不烧身。彼长寿诸天见如来入涅槃悲伤恋慕。堪种般若波罗蜜。亦堪种声闻缘觉菩萨因缘。佛说此祇夜。</p><p>如来金刚身今日已破坏</p><p>此身尚破碎何况羸力者</p><p>以此生悲恋疾当得法身</p><p>以是故如来示现涅槃相</p><p>如来妙法身非可见闻法</p><p>不生亦不灭不可得思议</p><p>于此众中大意菩萨。说此祇夜。</p><p>如来不涅槃涅槃非如来</p><p>亦非心<a href=\"/remen/yishi.html\" class=\"keylink\" target=\"_blank\">意识</a>离有<a href=\"/remen/wuxiang.html\" class=\"keylink\" target=\"_blank\">无相</a>故</p><p>若人见牟尼永离于<a href=\"/remen/shengsi.html\" class=\"keylink\" target=\"_blank\">生死</a></p><p>得成无所执不着彼此故</p><p>文殊师利白佛言。世尊。若如来无心意识。云何当作众生事。未来众生当有此疑。佛告文殊师利。如虚空无心意识。亦为一切众生处。四大无心意识。为一切众生所依。日月无心意识。光照一切众生。树木无心意识。能与众生花果。如是文殊师利。有摩尼珠名随一切众生意。生于海中安置幢上随人所乐。金银琉璃真珠等物。从摩尼珠出能长养寿命。摩尼珠者无心意识。随众生意而无损减。若此世间一切消尽当往余方。珠若未堕大海不干。文殊师利。如来如是。作一切众生事如来不灭。何以故。如来无心意识故。佛说此祇夜。</p><p>佛无心意识作一切众事</p><p>如来不思议能信者亦然</p><p>尔时文殊师利赞叹如来。说此祇夜。</p><p>我礼一切佛调御无等双</p><p>丈六身法身亦礼于佛塔</p><p>生处得道处法轮涅槃处</p><p>行住坐卧处一切皆悉礼</p><p>诸佛不思议妙法亦如是</p><p>能信及<a href=\"/remen/guobao.html\" class=\"keylink\" target=\"_blank\">果报</a>亦不可思议</p><p>能以此祇夜赞叹如来者</p><p>于千万亿劫不堕诸恶趣</p><p>佛言。文殊师利。善哉善哉。如来不可量不可思议。即说祇夜言。</p><p>佛生甘蔗姓灭已不更生</p><p>若人归依佛不畏<a href=\"/remen/diyu.html\" class=\"keylink\" target=\"_blank\">地狱</a>苦</p><p>佛生甘蔗姓灭已不更生</p><p>若人归依佛不畏饿鬼苦</p><p>佛生甘蔗姓灭已不更生</p><p>若人归依佛不畏畜生苦</p><p>无我品第四</p><p>文殊师利白佛言。世尊。未来众生当说有我遍一切处。何以故。一切行故。出过三世。苦乐嗔爱悉是我相。世尊。外道计我其意如是。佛告文殊师利。譬如磁石吸一切铁屑。为铁屑。是我磁石是我。若汝当说铁屑非我磁石非我。是则非遍。若磁石铁屑悉是我者。云何以我而自吸我。又亦不遍。何以故。自吸其身故。所有色一切是四大一切<a href=\"/remen/wuchang.html\" class=\"keylink\" target=\"_blank\">无常</a>。若无常不真实。若不真实不谛。若不谛无处。无处故无我。文殊师利。犹如老人于夜中坐。自捉两膝说如是言。那得有此两小儿耶。若此老人身中有我。云何不识自膝谓是小儿。以是事故实无有我。是邪见人于无处横执。譬如见焰而生水想。实无有水。以眼乱故。如是非我横生我想。是闇惑邪见非<a href=\"/remen/zhengjian.html\" class=\"keylink\" target=\"_blank\">正见</a>也。</p><p>若我遍一切处则遍行五道。人天是乐。地狱饿鬼畜生是苦。若我遍一切处。我受地狱苦则人天亦应苦。乐者由善业得。苦者由恶业得。乐者生染。苦者生嗔。或有勇健或有怖畏。如是异相故知不遍。我不说此是真实思惟。若我过三世者。过去已没如灯已灭。未来未到如未来灯。现在不停犹如流水。我非过去非未来非现在无时节。何以故。过时节故。若无时则无数。以无数故亦无有我。何以故。以可分故。阿者离我声。多者不破。么者灭憍慢。又阿者真实离我。真实离我故两过说阿。是故文殊师利。分别字故定无有我。佛说此祇夜。</p><p>磁石吸铁屑二种谁是我</p><p>不遍及自吸决定无我故</p><p>如渴人见焰非水生水想</p><p>邪见横执我其事亦复然</p><p>分别于阿字定知无有我</p><p>涅槃品第五</p><p>尔时文殊师利白佛言。世尊。涅槃者。声闻缘觉凡夫不能分别。唯如来正遍知之所能说。佛言。文殊师利。涅槃不灭。何以故。无断烦恼故无所到处。何以故。以无处故。到者得义。无到故无得。何以故。无苦乐故。无断不断无常不常。佛说此祇夜。</p><p>不断不灭不生不起不堕不落</p><p>不行不住</p><p><a href=\"/remen/changzhu.html\" class=\"keylink\" target=\"_blank\">常住</a>涅槃不断不常相。何以故。无生死故。文殊师利我尚不见生死。何况当见生死过患。文殊师利。我尚不见涅槃。何况见涅槃功德。佛说此祇夜。</p><p>若见有一法余法悉应见</p><p>以一法空故一切法亦空</p><p>文殊师利。当知诸法空。若不灭则不生。若不断则不灭。若不常则不生。无烦恼可断故是故不灭。无烦恼处故是故不生。</p><p>佛复告文殊师利。无障碍故不灭。不灭故无障碍。生善不善无记故不障碍。文殊师利。是说涅槃。佛说此祇夜。</p><p>不灭不到不断不常不障不碍</p><p>是说涅槃</p><p>佛告文殊师利常住涅槃。无日月星宿地水火风。无昼夜数量。无色无形无老病死。无年岁无所作。是常是恒离众苦业。如是涅槃善人所说。佛说此祇夜。</p><p>彼无有日月星宿及四大</p><p>昼夜与量数形色及虚空</p><p>亦无老病死年岁诸所作</p><p>已断生死本是常亦是恒</p><p>如是涅槃相善人之所说</p><p>文殊师利白佛言。世尊。有诸外道。说世间空又说不空。此是外道邪意分别。佛告文殊师利。此外道意不真实思惟。若世间空则无生死。何以故。以空故。生死若空。涅槃亦空。若涅槃无则无神通。若世间不空生死亦无。何以故。以不空故。以生死不空涅槃亦无。若无涅槃亦无神通。文殊师利若世间不生不坏何用涅槃。若生死无失坏不名生死。何以故。以无失故。若生死无失。即生死为涅槃。是故文殊师利。不应说世间空与不空亦不应说世间应断及以不断。何以故。以无有故。断者是断烦恼。不断者非断烦恼。亦无烦恼及非烦恼。亦无解脱。若无解脱则无涅槃。文殊师利。灭亦无。何以故。生死空不空故。是故无灭。若生死如此谁乐得涅槃。佛说此祇夜。</p><p>若诸世间空则无有生死</p><p>以生死无故涅槃亦不有</p><p>世间若不空亦无有生死</p><p>生死若无者涅槃亦非有</p><p>生死若如是谁当乐涅槃</p><p>般若波罗蜜品第六</p><p>尔时文殊师利白佛言。世尊般若波罗蜜。一切声闻缘觉。从般若波罗蜜出不。一切佛一切法。从般若波罗蜜出不。佛告文殊师利如是如是。一切声闻缘觉一切佛一切法。从般若波罗蜜出。菩萨于色行行于相。于色坏行行于相。若于色灭行行于相若行色空行于相如是菩萨无方便<a href=\"/remen/xiuxing.html\" class=\"keylink\" target=\"_blank\">修行</a>般若波罗蜜。文殊师利。般若波罗蜜。不以心意识修行。世尊。若般若波罗蜜不可取。云何修行般若波罗蜜。佛告文殊师利。是修行非修行。不以心意识故。文殊师利。心者聚义。意者忆义。识者现知义不以此心意识修行般若波罗蜜。不以此修行是修行。以无处是修行。修<a href=\"/remen/xingzhe.html\" class=\"keylink\" target=\"_blank\">行者</a>。不依欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。非过去非未来非现在。非内外非中间如此修行是修行般若波罗蜜。不修形色是修行般若。非地水火风是修行般若。非有非无非声闻缘觉。非善不善无记。非<a href=\"/remen/shieryinyuan.html\" class=\"keylink\" target=\"_blank\">十二因缘</a>非男非女。非非男非非女非常非智非灭非生。非可数不可思议。不可言说。无可依无名字无相无异相。无增无减<a href=\"/remen/zixing.html\" class=\"keylink\" target=\"_blank\">自性</a>清净真实不可觉普遍等虚空。无色无作出过三世。不苦不乐无日月星宿。如此修行是修行般若波罗蜜。真实非般若波罗蜜。般若波罗蜜非真实文殊师利。如此修行名修行般若波罗蜜。佛说此祇夜。</p><p>此法不思议离于心意识</p><p>一切言语断是修行般若</p><p>有余气品第七</p><p>尔时文殊师利白佛言。世尊。一切声闻缘觉有起烦恼不。起几种烦恼。佛告文殊师利。有余故名起者。譬如香气。所言气者。有二十四种业气。见处气、染气、色染气、有染气、无明染气、行气、识处气、名色气、六入气、触气、受气、爱气、取气、有气、<a href=\"/remen/shengqi.html\" class=\"keylink\" target=\"_blank\">生气</a>、老气、病气、死气、忧气、悲气、苦气、恼气、疲极气、依气。此谓二十四气。身口意余此谓业气。断见常见此谓见处气。着衣钵等此谓染气。十种色意。此谓色染气。无色界此谓有染气。不清净智有障碍智不遍知智。此谓无明气。若身口意种种觉。此谓行气。忆一切色有苦乐不苦不乐想如是分别。此谓识处气。坚湿热轻动一切悉有。此谓名色气眼色耳声鼻香舌味身触意法。此谓六入气。冷热坚湿饥渴暖滑。此谓触气。苦乐不苦不乐受。此谓受气。姓名国土欲界色界无色界。苦恼饥渴等于彼不知足此谓爱气。欲取见取戒取。此谓取气。欲有色有无色有。此谓有气。于后苦地必当生。此谓生气。诸根衰坏。此谓老气。种种疾患此谓病气涅槃想死想。此谓死气。身体枯燥。此谓忧气。号叫啼泣。此谓悲气。体烦热故。此谓苦气。过苦故此谓恼气。身心困弊。此谓疲极气。有怖畏无所归。此谓依气。文殊师利。此谓二十四气。文殊师利。诸佛世尊无归依气是归依处。何以故。唯有如来为众生所依。一切众生非归依处。世尊非有相。无思量无积因声闻闻法佛不闻法。何以故。无所不知故。佛说此祇夜。</p><p>阿罗汉有气以有过患故</p><p>唯佛独能度为众生归依</p><p>来去品第八</p><p>尔时文殊师利白佛言。世尊。来者何义。去者何义。佛告文殊师利。来者向义。去者背义。若无向背不来不去。是圣行处。来者痴义。去者不痴义。非痴非不痴。是圣行处。来者有为。去者无为。无有为无无为。是圣行处。来者识义。去者非识义。非识非非识。是圣行处。来者名色义。去者非名色义。非名色非不名色。是圣行处。来者六入义。去者非六入义。非入非非入。是圣行处。乃至忧悲疲极亦如是。</p><p>文殊师利。来者我义。去者无我义。非我非无我。无来无去。是圣行处。来者常义。去者非常义。非常非不常。是圣行处。来者断义。去者非断义。非断非不断。是圣行处。来者有义。去者无义。非有非无。是圣行处。文殊师利。来去义如是。佛说此祇夜。</p><p>来去义无相诸法亦如是</p><p>非知非可说是名来去义</p><p>中道品第九</p><p>尔时文殊师利白佛言。世尊。佛说无二法故。一切声闻缘觉菩萨。并无疑惑悉知中道。乃至凡夫亦能生信。佛告文殊师利。明无明无二。以无二故成无三智。文殊师利。此谓中道具足。真实观诸法。行无行无二。以无二故成无三智。文殊师利。此谓中道具足。真实观诸法。识非识乃至老死非老死无二亦如是。文殊师利。若无明有者是一边。若无明无者是一边。此二边中间无有色不可见。无有处无相无相待无标相。文殊师利。此谓中道行识。乃至老死亦如是。文殊师利。此中道具足。真实观诸法。诸法无二。无二有何义。谓末陀摩(末者莫义陀摩者中义莫着中此谓末陀摩)。何以故。不取常见有见故。是故名末陀摩。佛说此祇夜。</p><p>诸法无有二亦复无有三</p><p>此中道具足名为真实道</p><p>世间戒品第十</p><p>尔时文殊师利白佛言。世尊。菩萨有几种色衣。云何归依。愿为广说。为饶益诸菩萨故。佛告文殊师利。不大赤色。不大黄。不大黑。不大白。清净<a href=\"/remen/rufa.html\" class=\"keylink\" target=\"_blank\">如法</a>色。三法服及以余衣。皆如是色。若自染若令他染。如法捣成。随时浣濯常使净洁。如是卧具。得用青黄杂色。文殊师利菩萨衣色如是。菩萨内心寂静如法被着。与大乘相应。着涅槃僧离踝二指。若诸菩萨欲与国王大臣共语。随彼一问此亦一答。勿令差异。当如实说。若彼多问此亦多答。如是余婆罗门刹利毗舍首陀。沙门阇梨和上。及父母妻子仆使。及余卑族贫穷乞人。随其尊卑各随问答。或余天、龙、夜叉.罗刹.毗舍阇.阿修罗.迦楼罗.紧那罗.摩睺罗伽.若人若鬼。佛及缘觉声闻菩萨凡夫。随有所问当如法答。不为利养不为自身。不邪命不戏笑。如是应念。尔时文殊师利白佛言。世尊。云何归依。佛告文殊师利。归依者应如是言。大德。我某甲。乃至<a href=\"/remen/puti.html\" class=\"keylink\" target=\"_blank\">菩提</a>归依佛。乃至菩提归依法。乃至菩提归依僧。第二第三亦如是说。复言我某甲。已归依佛已归依法已归依僧竟。如是三说。次言大德。我持菩萨戒。我某甲乃至菩提。不杀众生离<a href=\"/remen/shasheng.html\" class=\"keylink\" target=\"_blank\">杀生</a>想。乃至菩提。不盗亦离盗想。乃至菩提。不非梵行离非梵行想。乃至菩提。不妄语离妄语想。乃至菩提。不饮诸酒离饮酒想。乃至菩提。不着香花亦不生想。乃至菩提。不歌舞作乐离歌舞想。乃至菩提。不坐卧高广大床离大床想。乃至菩提。不过中食离过中食想。乃至菩提。不捉金银生像离捉金银想。乃至当具<a href=\"/remen/liuboluomi.html\" class=\"keylink\" target=\"_blank\">六波罗蜜</a>大慈大悲。佛说此祇夜。</p><p>发誓至菩提归依于<a href=\"/remen/sanbao.html\" class=\"keylink\" target=\"_blank\">三宝</a></p><p><a href=\"/remen/shouchi.html\" class=\"keylink\" target=\"_blank\">受持</a>十种戒亦誓至菩提</p><p><a href=\"/remen/liudu.html\" class=\"keylink\" target=\"_blank\">六度</a>及四等皆当令具足</p><p>如是修行者与大乘相应</p><p>出世间戒品第十一</p><p>尔时文殊师利白佛言。世尊。菩萨出世间戒有几种。佛告文殊师利。若以心分别男女非男非女等。是菩萨犯波罗夷。若以心分别畜生饿鬼男女非男非女。诸天神男女非男非女。是菩萨犯波罗夷。若以身口行不堪得三乘。若受出世间菩萨戒。而不起慈悲心。是菩萨犯波罗夷。若以身口行不堪得三乘。若他物若小若大。若长若短。若有色若有形。若住若动若覆藏若移处。若有封印若盛贮。若以心起盗想。犯波罗夷。若以身口行不堪得三乘。若起妄语心犯波罗夷。若以身口行不堪得三乘。若树叶若皮若汁。若以心欲取。犯菩萨僧伽婆尸沙。若以身口取不堪得三乘。若起歌舞作乐华香璎珞想。是犯菩萨僧伽婆尸沙。若以身口行不堪得三乘。若起广大床想。是犯菩萨僧伽婆尸沙。若以身口行不堪得三乘。若起过中食想。是犯菩萨僧伽婆尸沙。若以身口行不堪得三乘。若起捉金银珍宝想。是菩萨僧伽婆尸沙。若以身口行不堪得三乘。若剃身毛若剪爪。如初月形若起此想。是菩萨偷兰遮。若以身口行不堪得三乘。若起斩斫草木想犯偷兰遮。若以身口行不堪得三乘。若起毁他名誉若色若姓若财物若技术。若车乘若身力等想。是犯偷兰遮。若以身口行不堪得三乘。</p><p>佛法僧物若花香涂香。若衣服若珍宝。若菩萨以脚践蹋。犯波夜提。若佛塔若佛所行处。及菩提树转法轮处。若以脚践蹋。犯波夜提。若不信者不堪得三乘。</p><p>若吐舌动眼毁诸威仪。起此想者犯突吉罗。若以身口行不堪得三乘。</p><p>若见他物他乐种种服玩。诈现求利及说人罪过。若起此想犯波罗提舍。若以身口行不堪得三乘。</p><p>若未犯前罪逆守护令不生。是菩萨僧炎伽陀尼(僧炎是逆守义加陀尼是令不生义)。眼耳鼻舌身意令无异。是菩萨应当学。此谓具出世间菩萨戒。</p><p>上出世间戒品第十二</p><p>尔时文殊师利白佛言。世尊。云何上出世间戒。无漏不可思议。无处无所著。文殊师利。戒者于彼众生。无我非无我无事无因无教化人。无行无不行无行处。无名无色。无色相无无色相。无寂无不寂。无可取无不可取。无真实无不真实。无身无言无说。无心无世间无非世间。非世法非不世法。不自叹戒不毁他戒。不求他过。不以持戒轻慢他人。不觉戒不思惟戒。无所思惟无所觉故。文殊师利。此谓上出世间圣戒。无漏无生无所著。出<a href=\"/remen/sanjie.html\" class=\"keylink\" target=\"_blank\">三界</a>离一切依。佛说此祇夜。</p><p>有出世戒人无垢无所有</p><p>憍慢及所依无明与系缚</p><p>如是诸过患一切皆无有</p><p>无内寂外寂亦无内外寂</p><p>内外觉亦无知者得解脱</p><p>文殊师利。是有戒人于佛法。不自观身不着寿命。不着一切生得正行是正住。文殊师利。是谓有戒于佛法。不着世间不依世间。得光明无明闇无所有。无自想无他想不着想。清净戒不此岸不彼岸不中流。无所著无所缚。无罪过无漏。文殊师利。此有戒人于佛法及名色心不执着。常平等饶益。常寂静心无我无我所。是人如所说戒。住无所学无解脱无所作。是得上道是清净戒相。无胜戒无定戒无智慧戒。是<a href=\"/remen/shengren.html\" class=\"keylink\" target=\"_blank\">圣人</a>性不可得。是佛所叹戒。是空无与我等戒能安圣定。若清净定成修行慧。以慧得智以智得解脱。</p><p>菩萨<a href=\"/remen/shoujie.html\" class=\"keylink\" target=\"_blank\">受戒</a>品第十三</p><p>尔时文殊师利白佛言。世尊。若善男子善女人受菩萨所受戒法。当云何。佛告文殊师利。应于佛前至诚礼拜。作如是言。我某甲。愿诸佛忆念我。如诸佛世尊。正知以佛智慧无所著。我当发菩萨心。为利益一切众生令得安乐。发无上道心。如过去未来现在诸菩萨。发无上<a href=\"/remen/putixin.html\" class=\"keylink\" target=\"_blank\">菩提心</a>。于一切众生如父母兄弟姊妹男女亲友等。为彼解脱得出生死。乃至令发三菩提心。勤起<a href=\"/remen/jingjin.html\" class=\"keylink\" target=\"_blank\">精进</a>。随诸众生所须财法一切施与。以此财法摄受一切众生。渐渐随宜为解脱众生出生死故。乃至令安住无上菩提。我当起精进。我当不放逸如是再三。是名菩萨摩诃萨初发菩提心。文殊师利。此诸菩萨所受所行为化菩萨。不为声闻缘觉。不为凡夫诸不善者。</p><p>字母品第十四</p><p>尔时文殊师利白佛言。世尊。一切诸字母云何说。一切诸法入于此及陀罗尼字。佛告文殊师利。一切诸法入于字母及陀罗尼字。文殊师利。如说阿字是出无常声。说长阿字是出离我声。说伊字出诸根声。说长伊字出疾疫声。说忧字出荒乱声。说长忧字出下众生声。说厘字出直软相续声。说长厘字出断染游戏声。说梨字出相生法声。说长梨字出三有染相声。说[醫-酉+土]字出所起过患声。说翳字出圣道胜声。说乌字出取声。说燠字出化生等声说庵字出无我所声。说阿字出没灭尽声。说迦字出度业果报声。说佉字出虚空等一切诸法声。说伽字出深法声。说恒字出除坚重无明痴闇冥声。说誐字出预知行声。说遮字出四圣谛声。说车字出断欲染声。说阇字出度老死声。说禅字出摄伏恶语言声。说若字出说安住声。说多字出断结声。说他字出置答声。说陀字出摄伏魔贼声。说檀字出灭诸境界声。说那字出除诸烦恼声。说轻多字出如是无异不破声。说轻他字出勇猛力速<a href=\"/remen/wuwei.html\" class=\"keylink\" target=\"_blank\">无畏</a>声。说轻陀字出施寂静守护安隐声。说轻檀字出圣七财声。说轻那字出分别名色声。说波字出第一义声。说颇字出作<a href=\"/remen/zhengde.html\" class=\"keylink\" target=\"_blank\">证得</a>果声。说婆字出解脱缚声。说梵字出生三有声。说磨字出断憍慢声。说耶字出如法分别声。说啰字出乐不乐第一义声。说逻字出断爱声。说婆字出胜乘声。说舍字出信精进念定意慧声。说屣字出摄伏六入不得不知六通声。说娑字出觉一切智声。说诃字出正杀烦恼声。说攞字出最后字过此诸法不可说声。文殊师利。此谓字母义。一切诸字入于此中。</p><p>佛告文殊师利。我当说八字。云何八字。跛字第一义。一切诸法无我悉入此中。罗字以此相好无相好入如来法身义。婆字愚人法慧人法如法度。无愚无慧义。阇字度生老病死。令入不生不老不病不死义。伽字度业果报。令人无业果报义。他字总持诸法众语言空无相无作。令入法界义。舍字奢摩他毗婆舍那。令如实观诸法义。沙字一切诸法念念生灭。亦无灭不灭本来寂静。一切诸法悉入涅槃。文殊师利。此谓八字。是可受。持入一切诸法。</p><p>尔时文殊师利白佛言世尊。云何说无常声。佛告文殊师利。无常声者。一切有为法无常。如眼入无常。耳鼻舌身意入亦无常色入无常。声香味触法入亦无常。如眼界色界眼识界。乃至意界法界意识界亦无常。色阴无常。乃至识阴亦如是。此谓无常声。</p><p>无我声者。一切诸法无我。有说我人作者使作者等或断或常。此谓我想。我觉是外道语言。若过去已灭。若未来未至若现在不停。十二入十八界<a href=\"/remen/wuyin.html\" class=\"keylink\" target=\"_blank\">五阴</a>。悉无有我。是长阿义。</p><p>诸根声者。谓大声。如眼根名大声。耳根乃至意根名大声。此谓伊字。是名大声。</p><p>多疾疫声者。眼多疾疫。乃至意亦如是。众生身心种种病苦。此谓多疾疫声。</p><p>荒乱声者。国土不安人民相逼。贼抄竞起米谷不登。此谓荒乱声。</p><p>下众生声者。下劣众生贫穷困苦无善根。诸禽兽虫蚋等。此谓下众生声。</p><p>直软相续声者。直者不谄。不谄者不曲。不曲者真实。真实者如说行。如说行者如佛语行。此谓为直。软者有六种。眼软乃至意软。此谓为软。相续者不离一切诸善法。是谓直软相续声。断染游戏声者。断欲界染三十六使。思惟所断四使。断者除灭义。游戏者五欲众具。众生于此游戏如是应断。此谓断染游戏声。</p><p>出相生法声者。一切诸法无我为相。念念生灭寂静相。无我为相者。色阴无常乃至识亦如是。此谓无我为相。念念生灭者。一切诸行念念生。生者必灭。此谓一切诸法念念生灭。寂静者。空无处所无色无体与虚空等。此谓寂静相者。过去未来现在无常。此谓相生法声。</p><p>出三有染相声者。相者五欲众具欲界相。色染色界相。无色染无色界相。此谓相。三有者。欲有色有无色有。云何欲有。地狱乃至他化自在天。云何色有。梵身乃至色究竟。云何无色有。空处乃至非想非非想处。染着。三界九十八使。此谓出三有染相声。</p><p>所起过患声者。三求。欲求有求梵行求。欲求者。求色声香味触。云何色求。色有二种。一谓色。二谓形色。色有十二种。谓青黄赤白烟云尘雾光影明闇。形色有八种。谓长短方圆高下平不平。此谓欲色。云何欲声。声有七种。谓螺声鼓声小鼓声大鼓声歌声男声女声。此谓欲声。云何欲香。香有七种。根香心香皮香糖香叶香花香果香。或男香女香。此谓欲香。云何欲味。味有七种。甜味酢味碱味苦味涩味淡味辛味。或男味或女味。此谓欲味。云何欲触。触有八种。冷热轻重涩滑饥渴。或男触或女触。此谓欲触。此谓欲求。云何有求。欲有色有无色有。此谓有求。云何梵行求<a href=\"/remen/chujia.html\" class=\"keylink\" target=\"_blank\">出家</a>苦行欲求天堂欲求涅槃。此谓梵行求。求者何义。谓乐着义。</p><p>云何所起过患声。众生诸有悉名过患。除天堂及涅槃。余处求一切有过患。此谓所起过患声。</p><p>圣道胜声者。谓八正道。正见乃至正定。无过患无所著故谓圣道。此谓圣道胜声。</p><p>取声者。执捉诸法。此谓取声。</p><p>化生声者。四阴受想行识。此谓化生。复说胎生卵生湿生化生。胎生四种。东弗于逮。南阎浮提西拘耶尼。北郁单越。卵生一切众鸟。湿生蚊虻虱等。化生诸天也。此谓化生声。</p><p>无我所声者。一切诸法非是我所。无我起故。无我所者。无我所慢。此谓无我所声。</p><p>没灭尽声者。无明灭故行灭。乃至生灭故忧悲苦恼灭。没尽者。泥洹寂静不复更生。此谓没灭尽声。</p><p>度业果报声者。业者三业。谓身三口四及意三业果报者三业清净。此谓度业果报声。虚空等诸法声者。诸法与虚空等。云何与虚空等。一切法唯有名唯有想。无有相无分别。无体不动不摇。不可思议不起不灭。无所作随无相。无所造无相貌。无形色无行处。等虚空住平等。不老不死无忧悲苦恼。色者虚空等。受想行识亦如是。过去已没未来未至现在不停。此谓虚空等诸法声。</p><p>深法声者。无明缘行乃至生缘老死忧悲苦恼。无明灭则行灭。乃至生灭忧悲苦恼灭。彼理真实是名为深。深者。是十二因缘一切语言。道断。无边无处无时节。断丈夫断世性。入平等破自他执。此谓深法声。</p><p>除坚重无明痴闇冥声者。坚者。身见等五见。重者五阴。无明者。不知前后际及有罪无罪。不识佛法僧。不知施戒天。不知阴界入。此谓无明。痴者。忘失觉念。此谓痴。闇者入胎苦恼一切不净。而生乐受迷惑去来。此谓闇。冥者。于三世无知。无方便不明了。此谓冥。除者。真实谛开示光明。除自果除烦恼。除非烦恼除余习。入平等不可思议为主。此谓除义。此谓除坚重无明痴闇冥声。</p><p>豫知行声者。八种豫知行。谓正见乃至正定。此谓菩萨豫知行。除断五见谓正见。不思惟贪嗔痴谓正思惟。身意业清净此谓正业。口业清净此谓正语。欺诳谄谀诈现少欲以利求利。五种贩卖。酤酒卖肉卖毒药卖刀剑卖女色。除此恶业此谓正命。善身<a href=\"/remen/xingshan.html\" class=\"keylink\" target=\"_blank\">行善</a>意行谓正精进。念<a href=\"/remen/sinianchu.html\" class=\"keylink\" target=\"_blank\">四念处</a>此谓<a href=\"/remen/zhengnian.html\" class=\"keylink\" target=\"_blank\">正念</a>。以定心无染着。寂静相灭相空相。此谓正定。此谓预知行声。四圣谛声者。谓苦集灭道谛。云何苦谛。能断十使。云何集谛。能断七使。云何灭谛。能断七使。云何道谛。能断八使四思惟断。乃至断色无色结。此谓四圣谛声。</p><p>断欲染声者。欲者。染乐不厌欲<a href=\"/remen/zhuangyan.html\" class=\"keylink\" target=\"_blank\">庄严</a>着姿态。思惟欲思惟触待习近。染者系缚。乐者乐彼六尘。不厌者专心着缘无有异想。欲者欢喜。庄严者为染意。著者游戏。姿态者作种种容仪。思惟欲者着五欲思惟触者欲相习近。待者以香花相引。习近者欲染心遂。断者悉除前不善法。此谓断欲染声。</p><p>度老死声者。老者。身体消减柱杖羸步诸根衰耗。此谓老。死者。诸根败坏何故名死更觅受生处彼行业熟。此谓为死。云何老死差别。诸根熟名老。诸根坏名死。先老后死此谓老死。度此老死此谓为度。度有何义。过度义。到彼岸自在不更生义。此谓度老死声。摄伏恶语言声者。摄伏者。摄伏语言摄伏身体。云何摄伏语言。以同类语破异类语。以异类语。破同类语。以真实语伏不真实语。以不真实语伏真实语。以非语言伏语言。以语言伏非语言。以第一义伏非第一义。以非第一义伏第一义。以决定语伏不决定语。以不决定语伏决定语。以一伏多以多伏一。以无犯伏有犯。以有犯伏无犯。以现证伏不现证。以不现证伏现证。以失伏不失。以不失伏失。以种类不得伏种类。以非种类不得伏非种类。恶者。说不实不谛不分别。伏者。断义遮义阴义。此谓摄伏恶语言声。</p><p>说安住声者。说令分明开示分别说。不覆障道随法说。此谓说。安住者。置在一处。说泥洹说出世间。述成所说无相语言。无貌语言。无异语言。无作语言。觉语言空语言。寂静语言。此谓说安住声。</p><p>说断结声者。无明灭乃至老死灭。灭一切阴。灭者失没断无有生。此谓灭。断者断一切诸使。断烦恼根无有遗余。此谓断结声。</p><p>置答声者。随问答分别答反问答置答。云何随问答。如问即答。云何分别答。随彼所问广为分别。云何反问答。若人有问反问令答。云何置答。如问我断我常。置而不答。以分别问问随问答。以反质问问分别答。以置答问问反质答。以随问答问问置答。此谓置答声。摄伏魔贼声者。魔者四魔。色受想行识。此谓阴魔贼。从此有度彼有息一切事。此谓死魔贼。无明爱取。此谓烦恼魔贼。五欲众具为天魔体。此谓天魔贼。此谓摄伏魔贼声。灭诸境界声者。灭色乃至灭触。境界者色声香味触。此谓灭诸境界声。</p><p>除诸烦恼声者。断灭烦恼。除烦恼者。染欲大毒不净观为药。嗔恚大毒慈悲为药。无明大毒十二因缘观为其药。此谓除诸烦恼声。无异不破声者。无异者。无破无异。第一义实谛。空无相无形平等。不动不可思议。此谓无异。不破者。无异形平等无相。不动不破不断。纯一无过患。无心无前后。此谓无异不破声。勇猛力速无畏声者。勇猛者精进。力者十力。速者駃也。无畏者一切处不怖畏。此谓勇猛力速无畏声。</p><p>施寂静守护安隐声者。施者二种。内施外施。云何内施。说真<a href=\"/remen/sidi.html\" class=\"keylink\" target=\"_blank\">四谛</a>。云何外施。施肌肉皮血国城妻子男女财物谷米等。寂静三种。谓身口意。云何身寂静。不作三过。口寂静者。无口四过。意寂静者。不贪不嗔不痴。守护者。守护六根。安隐者。同止和合不觅彼过。知足少欲。不求长短不觅他过者。不相觅过。不以此语彼。此谓施寂静守护安隐声。</p><p>七圣财声者。一信二惭三愧四施<a href=\"/remen/wujie.html\" class=\"keylink\" target=\"_blank\">五戒</a>六闻七慧。此谓七圣财声。</p><p>分别名色声者。名者四阴。色者四大。分别者分别名色。此谓分别名色声。</p><p>第一义声者。分别五阴。此谓第一义声。</p><p>作证得果声者。果者四果。须陀洹乃至罗汉及缘觉果。得者入义也。证者现证也。作者造作也。此谓作证得果声。</p><p>解脱缚声者。缚者三缚。贪嗔痴缚。解脱者离此三缚。此谓解脱缚声。</p><p>生三有声者。所谓生有现有后有。此谓出生三有声。</p><p>断憍慢声者。憍者。色憍盛壮憍富憍自在憍姓憍行善憍寿命憍聪明憍。此谓八憍。慢者。慢慢大慢增上慢我慢不如慢胜慢邪慢。此谓七慢。断者。断憍慢。此谓断憍慢声。</p><p>通达诸法声者。通达者如境而知。诸法者善不善法。五欲众具谓不善法。除断五欲此谓善法。此谓通达诸法声。</p><p>如法分别声者。如者等义。法者善法不善法。不善法者。不断五欲众具。善法者。断五欲众具。断者破灭义。此谓如法分别声。</p><p>乐不乐第一义声者。乐者五欲境界。不乐者不着五欲。第一义者空无相。此谓乐不乐第一义声。</p><p>断爱声者。爱者色爱。乃至触爱。断者灭除。此谓断爱声。</p><p>胜乘声者。所谓三乘。佛乘缘觉乘声闻乘。般若波罗蜜十地。此谓佛乘。调伏自身寂静自身。令自身入涅槃。此谓缘觉乘。软根众生怖畏众生欲出生死。此谓声闻乘。此谓胜乘声。信精进念定意慧声者。随逐不异思惟观。此谓信。勇猛勤策行事持事。此谓精进。专摄一心此谓念。诸事不动此谓定意。般若纯一平等此谓慧。此谓信精进念定意慧声。摄伏六入不得不知六通声者。六入者。眼入乃至意入。摄伏者。摄伏色乃至摄伏法。六通者。天眼天耳他心智<a href=\"/remen/suming.html\" class=\"keylink\" target=\"_blank\">宿命</a>智身通漏尽通。不知者无明。不得不知者除彼无明。此谓摄伏六入不得不知六通声。</p><p>觉一切智声者。一切智者。一切世法皆悉知。世者念念生灭。复次世者。诸阴界入。复次世者二种。一众生世。二者行世。众生世者。一切诸众生。行世者。众生住处一切世界可知悉知。智者二种。声闻智一切智。此谓智觉者。觉自身觉他身。此谓觉一切智声。</p><p>正杀烦恼声者。杀者除断义。烦恼者九十八使。欲界苦所断十使。习灭七使。道谛八使。思惟四使。色界苦所断九使。习灭六使。道七使。思惟三使。无色亦如是。正者分明除断无余垢。此谓正杀烦恼声。</p><p>是最后字过此法不可说声者。若无有字此谓涅槃。若有字者则是生死。最后者。更无有字唯除罗字。不可说者。不可得不可分别。无色故不可说。诸法者。谓阴界入三十七品。此谓最后字过此不可说声。</p><p>文殊师利问经 卷下</p><p>分部品第十五</p><p>尔时文殊师利白佛言。世尊。佛入涅槃后。未来<a href=\"/remen/dizi.html\" class=\"keylink\" target=\"_blank\">弟子</a>。云何诸部分别。云何根本部。佛告文殊师利。未来我弟子。有二十部能令诸法住。二十部者并得四果。<a href=\"/remen/sanzang.html\" class=\"keylink\" target=\"_blank\">三藏</a>平等无下中上。譬如海水味无有异。如人有二十子。真实如来所说。文殊师利。根本二部从大乘出。从般若波罗蜜出。声闻缘觉诸佛悉从般若波罗蜜出。文殊师利。如地水火风虚空。是一切众生所住处。如是般若波罗蜜。及大乘是一切声闻缘觉诸佛出处。文殊师利白佛言。世尊。云何名部。佛告文殊师利。初二部者。一摩诃僧祇(此言大众老少同会共集律部也)。二体毗履(此言老宿淳老宿人同会共出律部也)。我入涅槃后一百岁。此二部当起。从摩诃僧祇出七部。于此百岁内出一部。名执一语言(所执与僧祇同故云一也)。于百岁内从执一语言部。复出一部。名出世间语言(称赞辞也)。于百岁内从出世间语言出一部。名高拘梨柯(是出律主姓也)。于百岁内从高拘梨柯出一部。名多闻(出律主有多闻智也)。于百岁内从多闻出一部。名只底舸(此山名出律主居之也)。于百岁内从只底舸出一部。名东山(亦律主居也)。于百岁内从东山出一部。名北山(亦律主居也)。此谓从摩诃僧祇部出于七部。及本僧祇是为八部。于百岁内从体毗履部出十一部。于百岁内出一部。名一切语言(律主执三世有故一切可厝语言也)。于百岁内从一切语言出一部。名雪山(亦律主居也)。于百岁内从雪山出一部。名犊子(律主姓也)于百岁内从犊子出一部。名法胜(律主名也)。于百岁内从法胜出一部。名贤(律主名也)于百岁内从贤部出一部。名一切所贵(律主为通人所重也)。于百岁内从一切所贵出一部。名芿山(律主居也)。于百岁内从芿山出一部。名大不可弃(律主初生母弃之于井父追寻之虽坠不死故云不可弃也又名能射)。于百岁内从大不可弃出一部。名法护(律主名也)。于百岁内从法护出一部。名迦葉比(律主姓也)。于百岁内从迦葉比出一部。名修妒路句(律主执修妒路义也)此谓体毗履部出十一部及体毗履成二十部。佛说此祇夜。</p><p>摩诃僧祇部分别出有七</p><p>体毗履十一是谓二十部</p><p>十八及本二悉从大乘出</p><p>无是亦无非我说未来起</p><p>杂问品第十六</p><p>尔时文殊师利白佛言。世尊。未来外道说如是语。世尊往昔说火聚经。六十比丘死。六十比丘休道。六十比丘解脱。外道当如是说。世尊非一切智。何以故。不见此事故。当云何答。佛告文殊师利。如人然灯不为杀虫。文殊师利。如来如是。随众生所堪则为彼说。如来<a href=\"/remen/shuofa.html\" class=\"keylink\" target=\"_blank\">说法</a>无非因缘。若有众生有杀生业必受果报。彼众生不堪受法。是故休道。彼众生堪受法。则得解脱。皆随其因缘。非如来所作。何以故。佛从世间生。佛不说佛造世间。若人杀生自得短命。若人不杀自得长寿及解脱果。此诸众生虽复休道。如来未来必当化度。是故文殊师利。如来无过。文殊师利。如日月光照拘牟头分陀利郁波罗花等。或有合者或有开者或堕落者。非是日月有分别心。何以故。日月无心故。以无心故自开自落。非日月过。文殊师利。如来说法亦复如是。有众生长寿短寿。无病有病多病少病。可憎可爱。有下中上贫富贵贱。生阎浮提生郁单越生拘耶尼生弗于逮生四天王处。乃至非想非非想处。有生地狱饿鬼畜生阿修罗等。自业为财自业为分业为生处。唯业所造非余物造。有上中下非我所造。何以故。一切诸众生自业为财故。尔时文殊师利白佛言。世尊。菩萨摩诃萨事施。有妇儿施等。如须达拏以二子施丑婆罗门。此婆罗门打此二儿。世尊。何故无平等慈心。若菩萨无慈悲心不名菩萨。世尊。诸菩萨有平等心不。若有等心云何以儿与人打拍。有人此问当云何答。佛告文殊师利。如人有两儿。以其小儿施于大儿。文殊师利。此父母是平等心不。大儿打拍小儿遂死。文殊师利。谁当得罪。文殊师利白佛言。世尊。父母等心无有罪过。大儿自得此罪。佛告文殊师利。我于众生常平等心。如罗睺罗可爱可念。提婆达多亦可爱可念。文殊师利。是故菩萨无有罪过。复次文殊师利。如有一人日日施食。有人来乞。此人即施。因得食故劫盗他财。文殊师利。是谁得罪。文殊师利白佛言。世尊。非施主得罪。施主唯有施意。不令作盗。佛告文殊师利。如是诸菩萨唯有施意无有杀心。是故菩萨成无害想。有人杀害自得杀罪。佛说此祇夜。</p><p>常行平等心施时无害想</p><p>彼自有杀罪我平等无过</p><p>有寿有寿想复有杀害心</p><p>命断于此时害者得杀罪</p><p>若无有寿命而作寿命心</p><p>于此起害想亦得言有罪</p><p>提婆及罗睺爱念无有二</p><p>如是慈悲心是菩萨平等</p><p>文殊师利白佛言。世尊。如是如是诚如圣言。尔时文殊师利白佛言。世尊。未来有人当难。如来世尊常言。若人能说二十四处。便生二十四处。二十四处者。一洲王二洲王三洲王四洲王四天王。乃至他化自在天王。梵身梵富楼大梵。得须陀洹乃至阿罗汉。有大智慧有诸善行。不动不放逸。此谓二十四处。如来今既能说。亦应得此处。彼邪见难当云何答。佛告文殊师利。如来说法不为此因缘。文殊师利。如日月光利益诸花。虽有此力不求恩报。何以故。日月无心故。文殊师利。如来如是。不求报故为人说法。何以故。如来无心故。文殊师利。如来于诸法中无有染着。是故文殊师利。我所说法无为我义。何以故。昔于三阿僧祇劫。施头目髓脑手足支节国城妻子奴婢象马。种种布施。如来于彼无求报心。如来不求世间果报。何以故。我说诸法无为我义。不为自身不为他身不为自他身。若为自身他身及自他身。如来便有所著。</p><p>佛告文殊师利。犹如日月不作是思惟。花当报我恩不报我恩。日月无心故。如来亦无心。何以故。如来无可取。既无可取云何当得报。于是夜虽言我得阿耨多罗三藐三菩提道。我亦不说一字。何以故。无可取故。如来不可取如来无得果。何以故。离苦乐故。我先思惟是时得菩提。一切所求悉得。亦无所得无形无相。佛说是祇夜。</p><p>日月照诸花无有恩报想</p><p>如来无可取不求报亦然</p><p>尔时文殊师利白佛言。世尊先说。无有众生非时节死。何以故。虽必当死非时不死。故诸邪见人当作是说。至其死时我乃得杀。是故杀者无有罪过。何以故。是其死时故。是故我杀无有罪过。当云何答。佛告文殊师利。譬如有人造作宫殿。既已成就乐欲住止。问占相者。何日好住何日不好。彼人答言。汝不宜入。何以故。必当为火之所烧故。若人故烧亦必被烧。若不故烧亦被烧故。主人又言。若有此事作何方计。相师答言。当勤守护。主人即便勤加守护。有人将火。来烧此宫。文殊师利。此持火人有罪过不。文殊师利言。世尊。有罪有罪。如是文殊师利。若死时若非死时。有杀害者必得杀罪当入地狱。如烧宫殿。佛说此祇夜。</p><p>至时不至时若人杀害彼</p><p>必当入地狱譬如烧宫殿</p><p>尔时文殊师利白佛言。世尊。未来邪见当说此言。有人杀人不得杀罪。何以故。杀身不杀命。若身是命如父母死。其子烧身应得杀罪。何以故。身是命故。故知身非寿命寿命非身。何以故。身异命异故。若身即是命。若命即是身。烧身即烧命。若寿命往后世身亦应往。若身被烧命不被烧。是故知身非即是命。何以故。命不可烧故。是故身非是命命非是身。是故杀身不得杀罪。何以故。以异故。如人问路彼直动身。如是世尊。别烧别得罪。何以故。命往后世身犹在故。以是故知身非寿命。世尊。有人能杀命不。若人能杀命者。不应更生。若命已被杀不须涅槃。若身是寿命。身被杀时命亦被杀。若身是寿命。杀身则得涅槃。何以故。以无异故。是故无杀生果。</p><p>世尊。若身被杀寿命更生。受别异姓。是故此人不得杀罪。何以故。寿命更生故。更生者。地狱畜生饿鬼阿修罗等。是谓更生。是故杀身不名杀命。如<a href=\"/remen/zuochan.html\" class=\"keylink\" target=\"_blank\">坐禅</a>师教诸弟子除心意识。若除心意识不更生。若不更生则无复身。若无复身则亦无命。若无有命则不更生。是为禅师杀人寿命。世尊。云何当答彼邪见人。佛告文殊师利。戒有二种。所谓身口非心意识戒。若心意识是戒。则无持戒人。何以故。心攀缘难制故。无住处故。譬如駃水亦如猿猴。动转不停不可守护。是故文殊师利。无心意识戒。虽身口有戒。心意识非杀罪处。何以故。非戒处故。若以心乐则能得定。若心不乐则不得定。是故学者以定杀心非人能杀。是故文殊师利。定得杀罪非心得罪。又若杀自身无有罪报。何以故。如菩萨杀身唯得功德。我身由我故。若身由我得罪果者。剪爪伤指便当得罪。何以故。自伤身故。若身自死众生得食。本无施心既不得福亦无有罪。何以故。诸菩萨舍身非是无记。唯得福德。是故烦恼灭故心则灭。心灭故意灭。意灭故识灭。识灭故身灭。身灭故寿灭。寿灭故命灭。命灭故诸根灭。诸根灭故诸入灭。诸入灭故诸界灭。诸界灭故诸阴灭。诸阴灭故不相续。不相续故心意识无处。心意识无处故得清净。如是文殊师利。譬如垢衣以灰汁浣濯。垢灭衣在。何以故。垢已去故。以垢去故衣得清净。如是文殊师利。诸过为垢。以智慧水洗除心垢。以除心垢故成清净。佛说此祇夜。</p><p>譬如垢污衣浣治以灰汁</p><p>以灰汁浣治是衣得清净</p><p>如是以过患染污于<a href=\"/remen/xinshi.html%09\" class=\"keylink\" target=\"_blank\">心识</a></p><p>浣以智慧灰心即得清净</p><p>尔时文殊师利白佛言。世尊。外道随其邪见。复当说言。若世尊是一切智。何故不先记外道女人孙陀利及栴遮摩尼。应谤如来。故知如来非一切智。以不逆遮彼诽谤故。令无数劫入恶道中。乃至入于无间地狱。世尊。当云何答。</p><p>佛告文殊。我今问汝。如有医师。明识众生有风痰热病。其病未起为逆治不。不也世尊。文殊师利。是师知病不。如是世尊。文殊师利。我亦如是。知诸众生多贪多嗔有多愚痴。长寿短寿恶业善业。佛虽先知非时不说。文殊师利。此女人孙陀利及栴遮摩尼。过去世时常杀众生起不善业。常诽谤圣人入阿鼻狱。文殊师利。众生恶业不由我造。若众生堪闻法。我为彼说。若不堪闻我则不说。文殊师利。如人病重不可疗治。医师舍去不与少药。如来亦尔。知此二人不可教化。是故默然不逆记说。文殊师利。若可记者我则为记。如我记弟子得声闻独觉及得菩萨。或不记说当得三乘。何以故以不定故。文殊师利。于汝意云何。若人诽谤虚空。虚空当云何答。文殊师利言。虚空无语言。何以故。虚空无故。如是文殊师利。如来与虚空等。虚空无语言。如来亦无语言。文殊师利。有五浊恶世。云何为五。劫浊众生浊命浊烦恼浊见浊。云何劫浊。三灾起时更相杀害。众生饥馑种种疾病。此谓劫浊。云何众生浊。恶众生善众生。下中上众生。胜劣众生。第一众生。不第一众生。此谓众生浊。云何命浊。十岁众生。二十三十四十五十六十七十八十九十岁百岁。二百岁四百岁八百岁。乃至千岁有长短故。此谓命浊。云何烦恼浊。多贪多嗔多痴。此谓烦恼浊。云何见浊。邪见戒取见取常见断见有见无见我见众生见。此谓见浊。如是五浊如来悉无。佛说此祇夜。</p><p>如来如虚空云何有言语</p><p>如来无五浊是故不逆记</p><p>尔时文殊师利白佛言。世尊。未来邪见人。当诽谤佛说如是言。若使如来是一切智。何故待众生作罪。然后制戒。佛告文殊师利。如此即是一切智相。若我逆制戒人当谤我。何以故。我不作罪云何强说。此非一切智。何以故。我无罪过故。如来无慈悲心。不饶益不摄受众生。如人无子而说有子某时当生。空有此言云何可信。何以故。不真实故。若真见生子则生<a href=\"/remen/xinxing1.html\" class=\"keylink\" target=\"_blank\">信心</a>。如是文殊师利。所未作罪人天不见。云何逆制戒。要须见罪然后乃制。文殊师利。譬如医师知风痰热等发起所由。亦知有药对治此病。有人勇健身无疾病。如此之人须师治不。文殊白佛。彼不须治。彼若病生师即为治。世间赞说是第一师。如是文殊师利。一切声闻一切众生。有宜制戒有不宜者。我知一切众生心之所行。未作罪者我则不制。若已作过我则制戒。我若如此则世间不谤。文殊师利。众生之中有下中上。如来制戒亦复如是。文殊师利。如种大麦及麻豆等。牙始生时已堪用不。文殊师利言。不堪用也。何以故。以未熟故。佛告文殊师利。一切众生善根未熟。亦如是不堪制戒。文殊师利。如拘物头花优钵罗花始生之时。日光所照能令开不。文殊师利言。不能开也。何以故。以新生故。佛告文殊师利。善根未熟亦如是。如来如是不得制戒。何以故。非时节故。若非时制戒。众生不受言。我无罪何故制戒。文殊师利。如种谷未熟为可取不。文殊师利言。不可取也。世尊。非时尚未有花。何况得米及以糠糩。文殊师利。我未制戒亦复如是。诸弟子无所犯无犯戒果。是故文殊师利。我不逆制戒。佛说此祇夜。</p><p>无罪逆制戒众生不信受</p><p>是故见有罪尔时乃制戒</p><p>譬如芽茎时未便有果实</p><p>诸比丘无罪不制戒亦然</p><p fx data-zshare></p><div class=\"bdsharebuttonbox bdshare-button-style0-16\"><a href=\"#\" class=\"bds_more\" data-cmd=\"more\">分享到:</a><a href=\"#\" class=\"bds_weixin\" data-cmd=\"weixin\" title=\"分享到微信\"></a><a href=\"#\" class=\"bds_tqf\" data-cmd=\"tqf\" title=\"分享到腾讯朋友\"></a><a href=\"#\" class=\"bds_tsina\" data-cmd=\"tsina\" title=\"分享到新浪微博\"></a><a href=\"#\" class=\"bds_sqq\" data-cmd=\"sqq\" title=\"分享到QQ好友\"></a><a href=\"#\" class=\"bds_qzone\" data-cmd=\"qzone\" title=\"分享到QQ空间\"></a></div><script src=\"https://www.hrfjw.com/statics/m_liaotuo/js/zshare.min.js\"></script></div>"
}]