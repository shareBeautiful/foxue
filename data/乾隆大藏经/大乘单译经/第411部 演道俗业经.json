[{
    "title": "第411部 演道俗业经",
    "author": "圣坚 译",
    "html": "<div class=\"B1_text\"><p>演道俗业经</p><p>闻如是。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十。菩萨无数。四辈之众。天龙鬼神阿须伦会。时给孤独氏与五百<a href=\"/wenda/jushi/\" class=\"keylink\" target=\"_blank\">居士</a>。出舍卫城行诣佛所。稽首足下却坐一面。叉手问佛。居处治家财有几辈。<a href=\"/remen/chujia.html\" class=\"keylink\" target=\"_blank\">出家</a><a href=\"/remen/xiudao.html\" class=\"keylink\" target=\"_blank\">修道</a>行异同乎。当奉何法疾成无上正真之道。复以何宜化<a href=\"/remen/zhongsheng.html\" class=\"keylink\" target=\"_blank\">众生</a>耶。佛言。善哉问也。开发曈曚将来学施。佛言。财有三辈。一曰下财。二曰中财。三曰上财。</p><p>何谓下财。有人治产积聚钱财。不敢衣食不修经戒。不能<a href=\"/remen/xiaoshun.html\" class=\"keylink\" target=\"_blank\">孝顺</a><a href=\"/remen/gongyang.html\" class=\"keylink\" target=\"_blank\">供养</a>二亲。不乐随时给足妻子。欲其消息充饶饱赐。奴客徒使衣裁蔽形食系口腹。抱愚守惜如蜂爱蜜。不信先圣不奉高士<a href=\"/remen/shamen.html\" class=\"keylink\" target=\"_blank\">沙门</a>道人。不好<a href=\"/remen/bushi.html\" class=\"keylink\" target=\"_blank\">布施</a>种福为德。心自计常不虑对至。合者必散祸福自追。贪慕身地不觉恼恨。咄嗟没过入泥黎门。其身缘食四大虺盛。神寄其中假号为名。羸弱犹化危脆不固。不解非常倚世之荣。心怀万忧谓亦长生。心存吾我不达悉空。<a href=\"/remen/sanjie.html\" class=\"keylink\" target=\"_blank\">三界</a>尚虚况人物乎。汲汲迭惑贪淫嫉妒。如斯<a href=\"/remen/xingzhe.html\" class=\"keylink\" target=\"_blank\">行者</a>。</p><p>奉养父母安和至心。出辞还返不失颜色晨定暮省小心翼翼。念二亲恩而无穷极。给足妻子应时衣食。恩情归流与共同欢。妻子如是也终无私行。瞻视奴客眷属徒使不令饥乏。不信死后当复更生。谓死灭尽归于无形。供孝所生念乳养恩。给足妻子恋恩<a href=\"/remen/aiqing.html\" class=\"keylink\" target=\"_blank\">爱情</a>。瞻视仆使欲得其力。不能奉敬沙门道人。不肯<a href=\"/remen/xingshan.html\" class=\"keylink\" target=\"_blank\">行善</a>布恩施德。后当得福与众殊特。是谓中财。佛于是颂曰。</p><p>常能念乳养孝顺供二亲</p><p>给足其妻子随时不失节</p><p>奴客及徒使慰劳不加恶</p><p>下侍皆顺从遣行不违教</p><p>不信后世生闻之惊不喜</p><p>自计身有常长存不终亡</p><p>三界如幻化当识此辞章</p><p>己所为罪福从本而受之</p><p>佛复告长者。上财业者。谓其人若有财宝能自衣食。孝顺父母不失时节。恒瞻颜色不令怀戚。出不犯禁入不违礼。造行清白不使污染。恭敬尊长谦逊智者。启受博闻等心不邪。下劣贫厄咸蒙仗荷。给赡妻子常令备丰。除诸邪念修以正治。消息奴使不令穷匮。不妄挝骂加之慈愍。奉敬先圣至学正士出家顺法沙门贤明。夙夜行礼不失其意。布施所乏使成<a href=\"/remen/daode.html\" class=\"keylink\" target=\"_blank\">道德</a>。恣讲经典并化痴冥。以善方便不失其时。自安护彼一切众生。犹如牸牛食刍出乳。乳出酪酪出酥酥出醍醐。醍醐最柔特妙。其自安身愍哀十方。多所慈念多所安隐。诸<a href=\"/remen/tianren.html\" class=\"keylink\" target=\"_blank\">天人</a>民皆得蒙度。是人最尊无上无比为无俦匹为世大雄独步无侣。佛于是颂曰。</p><p>若有众财业以自好衣食</p><p>供养孝父母不失其颜色</p><p>出游不犯禁还返不违礼</p><p>造行常清白顺法不荒迷</p><p>供敬奉尊长谦逊明智者</p><p>启受博闻士等心不慕邪</p><p>随时给妻子各令得其所</p><p>慈赐奴仆使衣食常丰足</p><p>奉沙门学士布施授供养</p><p>从受深妙法弃捐痴聋盲</p><p>愍伤十方人不独为身行</p><p>常自安其已亦解一切厄</p><p>譬如酥醍醐本从刍草出</p><p>既可用安身身和无疾疹</p><p>普哀众生类其心常平一</p><p>以是四等行速逮成至佛</p><p>佛告长者。出家修道学有三品。一曰声闻。二曰缘觉。三曰大乘。何谓声闻。畏苦厌身。思无央数<a href=\"/remen/shengsi.html\" class=\"keylink\" target=\"_blank\">生死</a>之难周旋之患视身如怨。四大犹虺<a href=\"/remen/wuyin.html\" class=\"keylink\" target=\"_blank\">五阴</a>处贼。<a href=\"/remen/zuochan.html\" class=\"keylink\" target=\"_blank\">坐禅</a>数息安般守意。观身恶露不净之形。畏<a href=\"/remen/seyu.html\" class=\"keylink\" target=\"_blank\">色欲</a>本痛想行识。怖<a href=\"/remen/diyu.html\" class=\"keylink\" target=\"_blank\">地狱</a>苦。饿鬼之厄。畜生恼结。人中之难。天上别离。不可称计。轮转无休如狱中囚。欲断生死勤劳之罪。求无为乐泥洹之安。但自为己不念众生。常执小慈不兴大哀。倚于音声不解空慧。三界犹幻。趣自济己不顾恩慈。是为声闻学。佛于是颂曰。</p><p>畏无量生死周旋之艰难</p><p>心已怀恐惧唯欲求自安</p><p>坐禅而数息专精志安般</p><p>观身中恶露不净有若干</p><p>弃捐三界色断欲得自安</p><p>不能修大慈唯志乐泥洹</p><p>佛告长者。缘觉者。本发大意。为菩萨业。布施持戒忍辱<a href=\"/remen/jingjin.html\" class=\"keylink\" target=\"_blank\">精进</a>一心<a href=\"/remen/zhihui.html\" class=\"keylink\" target=\"_blank\">智慧</a>。以用望想求为尊豪天上天下咸令自归。三十二相八十种好。威神德重巍巍堂堂无能及者。不解如来色身所现。因世愚人不识大道。断生死流不能反原。尽生死本故为现身。相好严容。文辞言教以化愚冥。显示大明及着相好。谓审有色像。虽行四等四恩<a href=\"/remen/liudu.html\" class=\"keylink\" target=\"_blank\">六度</a>无极三十七品。观十二缘欲拔其原。不解本无悕望大道。正使积德如<a href=\"/remen/xukong.html\" class=\"keylink\" target=\"_blank\">虚空</a>界不得至佛。所以者何。用不达故。何谓不达。布施持戒忍辱精进一心智慧。四等四恩有所悕望。念救一切五趣生死。解空无想不愿诸法。晓一切法如幻化梦野马影响芭蕉泡沫皆无所有。道慧无形等如虚空。无所增坏普度众生。佛于是颂曰。</p><p>本发菩萨意志慕大乘业</p><p>但欲着<a href=\"/remen/foshen.html\" class=\"keylink\" target=\"_blank\">佛身</a>不了无适莫</p><p>布施戒忍辱精进禅息智</p><p>四等恩六度惟己乐无为</p><p>慕三十二相八十好巍巍</p><p>天上天下尊脱五阴六衰</p><p>但察其粗事不能观深微</p><p>虽欲度十方心口自相违</p><p>不了如幻化水沫泡野马</p><p>芭蕉如梦影<a href=\"/remen/wangxiang.html\" class=\"keylink\" target=\"_blank\">妄想</a>甚众多</p><p>正使作<a href=\"/remen/gongde.html\" class=\"keylink\" target=\"_blank\">功德</a>犹如江河沙</p><p>心怀无上真不解除众魔</p><p>佛告长者。其大乘学。发无上正真道意。行于大慈等如虚空。而修大悲无所适莫。不自忧身但念五趣。一切众生普欲使安。奉四等心慈悲喜护。惠施仁爱益义等利救济十方。布施持戒忍辱精进一心智慧。六度无极无所悕望。以施一切众生之类。观于三界往返周旋。勤苦艰难不可称计。念之如父如母如子如身。等而无异。为之雨泪。欲令度厄至于大道。佛于是颂曰。</p><p>发无上大意行慈悲喜护</p><p>大哀如虚空行等无适莫</p><p>立德不为己唯为十方施</p><p>度脱诸群生使至大道智</p><p>又有四事得至大乘。一曰布施给诸穷乏。二曰不择豪劣行轻重心。三曰所可施与无所悕望不求还报。四曰以此功德施于众生。佛于是颂曰。</p><p>布施摄贫穷不行轻重心</p><p>志慧无悕望不求还得报</p><p>愍念于群黎往来周旋者</p><p>以此功德施悉令至大道</p><p>佛告长者。奉戒有四事疾成大乘。一曰守口护身心不念非。二曰出入行步不失礼节。三曰不愿生天转轮圣王释梵之位。四曰以是禁戒惠施众生。佛于是颂曰。</p><p>常护身口意心坚如太山</p><p>若出入行步未曾失礼节</p><p>不愿生天上释梵转轮王</p><p>则以此正行用惠一切人</p><p>佛告长者。忍辱有四事疾成大乘。一曰若骂詈者不计音声。二曰若挝捶者计如无形。三曰若毁辱者谓如风吹。四曰有加害者常怀大哀。佛于是颂曰。</p><p>挝骂令默然自计本无形</p><p>设有恨意起心辄还自止</p><p>和心颜色悦众人咸恭敬</p><p>用是得<a href=\"/remen/chengfo.html\" class=\"keylink\" target=\"_blank\">成佛</a>三十二相明</p><p>佛告长者。精进有四事。一曰夙夜奉法未曾懈废。二曰宁失身命不违道教。三曰勤讽深典不以懈惓。四曰广欲救济诸危厄者。是为四。佛于是颂曰。</p><p>夙夜奉大法未曾有忽忘</p><p>宁自失身命不敢违道教</p><p>诵习深经典不以为懈惓</p><p>救济众危厄不使心怀怨</p><p>佛告长者。禅思有四事。一曰乐习精修闲居独处。二曰静身口心令不愦乱。三曰虽在众闹常能定己。四曰其心旷然而无所著。佛于是颂曰。</p><p>恒好于精修志闲居独处</p><p>静其身口意未曾念愦闹</p><p>数处众乱中心定无忽变</p><p>一心见十方道慧起神足</p><p>佛告长者。智慧有四事。一曰解于身空。四大合成散坏本无主名。二曰其生三界皆心所为。心如幻化倚立众形。三曰了知五阴本无处所。随其所著因有斯情。四曰晓十二缘本无根原因对而对现。是为四。佛于是颂曰。</p><p>悉解其身空四大而合成</p><p>散灭无处所从心而得生</p><p>五阴本无根所著以为名</p><p>十二缘无端了此至大安</p><p>佛告长者。智慧复有六事。一曰解色如聚沫。二曰了痛痒如水泡。三曰思想如野马。四曰晓生死如芭蕉。五曰察识如幻。六曰心神如影响。计本悉空皆无处所。佛于是颂曰。</p><p>解色如聚沫痛痒如水泡</p><p>思想犹野马生死若芭蕉</p><p>了识假譬幻三界无一好</p><p>分别悉空无尔乃至大道</p><p>佛告长者。慈有四事。一曰慈念十方。二曰如母育子。三曰极愍念之。四曰如身无异。是为四。佛于是颂曰。</p><p>慈念于十方如母育赤子</p><p>常怀极愍念如身等无异</p><p>佛告长者。哀有四事。一曰愍之。二曰为之雨泪。三曰身欲代罪。四曰以命济之。喜有四事。一曰和颜。二曰善言。三曰说经。四曰解义。护有四事。一曰教去恶就善。二曰常训诲归命<a href=\"/remen/sanbao.html\" class=\"keylink\" target=\"_blank\">三宝</a>。三曰使发道意。四曰开化众生。是为四。佛于是颂曰。</p><p>愍念为雨泪身欲代其罪</p><p>舍命而济之不以为怀恨</p><p>和颜演善言讲法分别义</p><p>教去恶就善诲归命三宝</p><p>佛告长者。有四法疾。成无上正真之道。一曰解空学无所求。二曰无想无所悕望。三曰无愿不慕所生。四曰常等三乘之业无去来今。是为四。佛于是颂曰。</p><p>解空无所求无想悕望报</p><p>不慕愿所生常等三世行</p><p>佛告长者。有四事法疾成佛道。一曰一切皆悉本净。二曰而解万物普如幻化。三曰生死断灭皆从缘对。四曰计其缘对本亦无形。佛于是颂曰。</p><p>一切悉本净解物如幻化</p><p>生死从缘对计本亦无形</p><p>佛告长者。有六法疾成正觉。一曰身常行慈无怨无结。二曰口常行慈演深慧义。三者心慈仁和调隐哀念十方。四曰护戒不造想求大乘之业。五曰正观见十方空道俗不二。六曰供足乏食救身之业以济危厄。是为六。佛于是颂曰。</p><p>身常行慈心未曾捶怨结</p><p>口恒修言愍演深慧之谊</p><p>心和仁调隐哀念诸十方</p><p>护戒不起想正观十方空</p><p>佛告长者。有四事疾成佛道。一曰奉精进业悉无所著。二曰<a href=\"/remen/jiaohua.html\" class=\"keylink\" target=\"_blank\">教化</a>众生道心不断。三曰游于生死不以患厌。四曰大慈大哀不舍权慧。是为四。佛于是颂曰。</p><p>精进无所著教化未曾断</p><p>不患厌生死不废舍权慧</p><p>佛告长者。开化众生有四事。一曰不信生死者则以现事祸福喻之。二曰不信三宝显示大道。三曰迷惑邪径指语三乘。佛道独尊而无有侣。四曰三界所有悉如幻化无一<a href=\"/remen/zhendi.html\" class=\"keylink\" target=\"_blank\">真谛</a>。是为四。佛于是颂曰。</p><p>不信生死祸福示堕邪见者显大道</p><p>佛道独尊而无侣三界悉空如幻化</p><p>佛告长者。开化复有七事。一曰悭贪者教令布施。二曰犯恶者诲令奉戒。三曰嗔恚者劝令忍辱。四曰<a href=\"/remen/xiedai.html\" class=\"keylink\" target=\"_blank\">懈怠</a>者化令精进。五曰心乱者诲令定意。六曰愚冥者教令至学智度无极。七曰不知随时显权方便。是为七。佛于是颂曰。</p><p>悭者教布施犯恶令奉戒</p><p>嗔恚劝忍辱懈怠劝精进</p><p>乱者使定意愚冥教令学</p><p>智慧度无极随时发善权</p><p>随时菩萨问佛。何故学者有上中下。不悉普等至大乘乎。佛言。学者其心见有远近解有深浅志有优劣故示三乘。计本无三假引为喻。譬如有人为国大臣聪明智慧。王之所重参谊国事。一以委托不怀疑虑。又斯大臣有三亲友。一曰太子。二曰尊者。三曰凡人。大臣举治国之政颇有漏失。众人潜入白之于王。谓图逆辟王闻怀疑问诸臣曰。当何罪之诸臣得便各重罪之。或言斫头。或言截手断足或言割耳及鼻。挑眼去舌。王察众臣所议甚重。告曰不然。此人明达偶有小失。不宜乃尔当捉闭着狱。诸臣唯从不敢复言。告边臣曰。速下文书令收敕臣闭在刑狱。时凡亲友闻之悲念。欲使出狱力劣不任。唯以衣被饮食所乏日日供之。亦不能令不见考治。尊者又闻心用辛酸。往至其所解喻狱吏。不令搒笞<a href=\"/remen/tongku.html\" class=\"keylink\" target=\"_blank\">痛苦</a>休息不堪出狱。至太子闻以为罔然。是吾亲亲无有重罪。众臣憎之谗之于王。不宜取尔。往诣王所具陈本末谓无逆肆。当用我故愿赦其殃。王用爱子即赦使出狱。与王相见令业如故。其国王者谓如来。其太子者智慧度无极善权方便菩萨。逮得无所从生法忍权慧之宜。乃能得出于三界狱。得成为佛广济众生。尊者亲友谓行净戒。免三恶趣不助三界。可受天上人间福不得至道。凡知友者。谓布施业。此适能脱饿鬼之界。不免地狱畜生之厄。所以者何。如其所种各得其类。发无上正真道意。奉于大慈无极大哀。开化一切故得至佛道。本典大道不达深法。不解进退中止自废。故为缘觉。畏生死难往返周旋。但欲自济不念苦人故堕声闻。各随本行而获致之。说是经时。给孤独氏居士五百长者。皆发无上正真道意。有数千人远尘离垢诸<a href=\"/remen/fayan.html\" class=\"keylink\" target=\"_blank\">法眼</a>生。箜篌乐器不鼓自鸣。飞鸟走兽相和悲声。当是之时。莫不<a href=\"/remen/huanxi.html\" class=\"keylink\" target=\"_blank\">欢喜</a>自归佛者。</p><p>居士复问。初学道者始以何志。佛言。先习<a href=\"/remen/wujie.html\" class=\"keylink\" target=\"_blank\">五戒</a>自归于三。何谓五戒。一曰慈心恩仁不杀。二曰清廉节用不盗。三者贞良鲜洁不染。四曰笃信性和不欺。五曰要达志明不乱。何谓三自归。一曰归佛无上正真。二曰归法以自御心。三曰归众圣众之中所受广大。犹如大海靡所不包。复有四法。一曰道迹。二曰往还。三曰不还。四曰无著。缘觉至佛无上大道。得天人身皆由之生。次行四等四恩四辩六度无极大慈大哀得成大道。前知无穷却睹无极。教训十方何智不逮。阿难问曰。此经何名。云何奉行。佛言名曰解俗家。业三品之财出家修道无上正真。其要号曰演道俗业。佛说如是。贤者阿难。给孤独居士。五百清信士。莫不欢喜。</p></div>"
}]