[{
    "title": "第488部 佛说持世陀罗尼经",
    "author": "玄奘法师 译",
    "html": "<div class=\"B1_text\"><p>佛说持世陀罗尼经</p><p>如是我闻:一时,薄伽梵在憍饷弥国建砾迦林,与大苾刍众五百人俱,菩萨摩诃萨俱胝数,及诸天、人、阿素洛等无量大众前后围绕。</p><p>时彼国中,有一长者名为妙月,容范温华志韵闲远,男女僮仆其数众多,于<a href=\"/remen/fofa.html\" class=\"keylink\" target=\"_blank\">佛法</a>僧深生敬信,来诣佛所顶<a href=\"/remen/lifo.html\" class=\"keylink\" target=\"_blank\">礼佛</a>足,绕百千匝却住一面,合掌恭敬而白佛言:“<a href=\"/remen/shizun.html\" class=\"keylink\" target=\"_blank\">世尊</a>,欲问如来应正等觉少所疑事,唯愿大慈,垂愍听许!”</p><p>尔时,世尊哀愍彼故,以慈软音告言:“长者,恣汝意问,吾当为汝方便分别,令汝心喜。”</p><p>时彼长者<a href=\"/remen/huanxi.html\" class=\"keylink\" target=\"_blank\">欢喜</a>踊跃,稽首作礼合掌请言:“世尊,云何善男、子善女人,诸贫贱者可令得富贵,诸有病者可令病愈,诸有罪者可令罪灭,诸危惧者可令安乐?”</p><p>尔时,世尊知而故问:“长者,何缘作如是请?”</p><p>时彼长者重白佛言:“世尊,我等在家多诸眷属,资财乏少难可周济,又多疹疾罪累危惧,故请世尊开示方便:令贫贱者得大财位,周给亲属广修惠施,铙益一切仓库无尽;令有病者四大康和,勤修善业身心无惓;令有罪者速得除灭,身坏命终生于善趣;令危惧者身心安乐,亲近<a href=\"/remen/gongyang.html\" class=\"keylink\" target=\"_blank\">供养</a>佛法僧宝,速证无上正等<a href=\"/remen/puti.html\" class=\"keylink\" target=\"_blank\">菩提</a>。”</p><p>尔时,世尊告彼长者:“善男子,我于过去无数劫前,遇佛世尊,名持金刚海音如来、应、正等觉、明行<a href=\"/remen/yuanman.html\" class=\"keylink\" target=\"_blank\">圆满</a>、善逝、<a href=\"/remen/shijian.html\" class=\"keylink\" target=\"_blank\">世间</a>解、无上丈夫、调御士、<a href=\"/remen/tianren.html\" class=\"keylink\" target=\"_blank\">天人</a>师、佛薄伽梵,为欲利乐诸有情故,说陀罗尼名曰持世。我时闻已欢喜踊跃,<a href=\"/remen/shouchi.html\" class=\"keylink\" target=\"_blank\">受持</a>读诵广为他说,利益安乐无量有情,由是<a href=\"/remen/yinyuan1.html\" class=\"keylink\" target=\"_blank\">因缘</a><a href=\"/remen/fuhui.html\" class=\"keylink\" target=\"_blank\">福慧</a>增长,速证无上正等菩提,为诸天人说微妙法。今为汝说此陀罗尼,汝天人等皆应谛听,闻已受持广为他说!此神咒力不可思议,令诸有情皆获利乐。陀罗尼曰:</p><p>“苏鲁闭跋达逻筏底瞢揭丽頞折丽頞折钵丽嗢伽哳尼嗢鞞达尼萨写罚底驮娜罚底达那罚底室利沫底钵拉婆罚底 罯沫丽毗沫丽鲁卢苏 缕波毗沫丽頞捺捺悉谛毗呾悉谛毗湿缚系始[狂-王+央]矩丽茫矩丽毗毗谜杜杜谜呾呾丽呾洛呾洛罚折丽罚折丽 羯[齒+來]羯[齒+來](去声)罚栗杀尼昵 歰波达尼罚折洛达洛娑揭洛昵惧衫呾他揭耽頞奴[飐-占+立]沫洛呾他揭多萨点[飐-占+立]沫洛 达磨萨点[飐-占+立]沫洛僧伽萨点[飐-占+立]沫洛 呾吒呾吒谱洛谱洛谱刺耶跋洛跋洛尼苏瞢揭丽扇多沫底瞢揭罗罚底苏跋达洛罚底 阿揭车阿揭车三沫阎阿奴[飐-占+立]沫洛莎诃阿罚 刺喃頞奴[飐-占+立]沫洛莎呵钵刺婆(去声)凡頞奴[飐-占+立]沫洛莎呵绖栗砧 頞奴[飐-占+立]沫洛莎诃毗折阎頞奴[飐-占+立]沫洛莎诃萨缚萨埵毗捺阎頞奴[飐-占+立]沫莎呵。</p><p>“此陀罗尼具大神力,若有善男子、善女人,至心受持广为他说,诸恶神鬼、天龙药叉、人非人等皆不能害,诸利乐事昼夜增长。若能至诚供养<a href=\"/remen/sanbao.html\" class=\"keylink\" target=\"_blank\">三宝</a>,念诵如是大陀罗尼,经七昼夜时无暂阙,诸天龙神皆生欢喜,自来冥护所须财谷,饥馑疫疠皆悉消除,所有罪障无不殄灭,一切危惧并得安宁,福慧渐增所求如意,速证无上正觉菩提。”</p><p>尔时,佛告妙月长者:“汝应信受此陀罗尼,忆念诵持广为他说,所求利乐无不谐遂。”</p><p>时彼长者闻佛所说,欢喜踊跃而白佛言:“我能受持广为他说,利益安乐无量有情,唯愿世尊慈悲护念!”</p><p>世尊告曰:“如是,如是。”</p><p>时彼长者合掌恭敬,右绕世尊百千匝已,<a href=\"/remen/dl.html\" class=\"keylink\" target=\"_blank\">顶礼</a>佛足欢喜而去。</p><p>尔时,世尊告阿难曰:“妙月长者诸库藏中,种种财谷今悉盈满。”</p><p>尊者阿难欢喜白佛:“何因缘故妙月长者,诸库藏中欻然盈满?”</p><p>佛告阿难:“妙月长者,闻我所说大陀罗尼,深信欢喜受持读诵,愿为无量有情宣说,由斯福力库藏皆满。汝等亦应受持读诵广为他说此陀罗尼,令此三千<a href=\"/remen/daqianshijie.html\" class=\"keylink\" target=\"_blank\">大千世界</a>,诸有情类皆得利乐。我观世间天魔梵等,无能毁越此陀罗尼,文句正真不可坏故,诸薄福者不可得闻。所以者何 ?如是章句,三世诸佛同所称扬,以不思议神力加被,令闻持者皆获利乐。”</p><p>尊者阿难深心欢喜,以妙伽陀而赞颂曰:</p><p>“诸佛不思议, 所<a href=\"/remen/shuofa.html\" class=\"keylink\" target=\"_blank\">说法</a>亦尔,</p><p>能正奉<a href=\"/remen/xingzhe.html\" class=\"keylink\" target=\"_blank\">行者</a>, <a href=\"/remen/guobao.html\" class=\"keylink\" target=\"_blank\">果报</a>亦复然。</p><p>一切智法王, 灭生老病死,</p><p>已到胜<a href=\"/remen/bian.html\" class=\"keylink\" target=\"_blank\">彼岸</a>, 稽首大觉尊!”</p><p>尔时,阿难踊跃欢喜,礼佛合掌白言:“世尊,今此法门当名何等?我等今者云何奉持?”</p><p>佛告阿难:“此名《妙月长者所问》,亦名《能感一切财位》,亦名《愈疾》,亦名《灭罪》,亦名〈能除一切危惧》,亦名 《诸佛同所称扬》,亦名《诸佛神力加被》,亦名《持世陀罗尼经》。汝当奉行,勿令忘失,利益安乐一切有情。”</p><p>时薄伽梵说此经已,无量声闻及诸菩萨,并诸天、人、阿素洛等,一切大众闻佛所说,皆大欢喜,信受奉行。</p></div>"
}]