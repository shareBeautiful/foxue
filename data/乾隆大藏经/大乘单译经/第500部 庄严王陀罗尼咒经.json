[{
    "title": "第500部 庄严王陀罗尼咒经",
    "author": "义净法师 译",
    "html": "<div class=\"B1_text\"><p><a href=\"/remen/zhuangyan.html\" class=\"keylink\" target=\"_blank\">庄严</a>王陀罗尼咒经</p><p>如是我闻。一时薄伽梵。在布怛洛迦山。为诸人天一切大众演<a href=\"/remen/shuofa.html\" class=\"keylink\" target=\"_blank\">说法</a>要。遍观十方以妙音声。告观<a href=\"/remen/zizai.html\" class=\"keylink\" target=\"_blank\">自在</a>菩萨妙吉祥菩萨言。善男子有经名一切如来所护观察<a href=\"/remen/zhongsheng.html\" class=\"keylink\" target=\"_blank\">众生</a>示现佛刹庄严王陀罗尼。我昔初<a href=\"/remen/faxin.html\" class=\"keylink\" target=\"_blank\">发心</a>时。于花光显现如来所。与九十俱胝众生。一闻此法皆得如来<a href=\"/remen/zhihui.html\" class=\"keylink\" target=\"_blank\">智慧</a>之分咸蒙授记。于诸佛刹当得作佛。我亦于中蒙佛授记。善男子我以佛眼。观见过去三万如来。为诸众生说此法要。汝观自在及妙吉祥。于说法时皆为导首。</p><p>尔时<a href=\"/remen/shizun.html\" class=\"keylink\" target=\"_blank\">世尊</a>说是语已。现前大众菩萨声闻诸来听者。咸发<a href=\"/remen/xinxing1.html\" class=\"keylink\" target=\"_blank\">信心</a><a href=\"/remen/gongyang.html\" class=\"keylink\" target=\"_blank\">供养</a>彼佛。于时无量百千俱胝那庾多众生皆蒙授记。亦得菩萨胜妙等持。病苦悉除盖缠消灭。所愿满足善根成就。颜容端正财宝丰盈。国王大臣诸众生类见者<a href=\"/remen/huanxi.html\" class=\"keylink\" target=\"_blank\">欢喜</a>。念慧<a href=\"/remen/shentong.html\" class=\"keylink\" target=\"_blank\">神通</a>无不圆备。于<a href=\"/remen/fofa.html\" class=\"keylink\" target=\"_blank\">佛法</a>僧得不坏信。<a href=\"/remen/shouming.html\" class=\"keylink\" target=\"_blank\">寿命</a>色力有大威势。无爱别离怨憎会苦。</p><p>若有善男子善女人等。能于此经五轮着地生希有心。以诸花香璎鬘幡盖恭敬供养。归依赞叹读诵<a href=\"/remen/shouchi.html\" class=\"keylink\" target=\"_blank\">受持</a>。</p><p>若自书写若教人书。无量<a href=\"/remen/gongde.html\" class=\"keylink\" target=\"_blank\">功德</a>皆悉成就。见受持者生信敬心。亦于现身众德具足。皆得菩萨胜妙等持。口中恒出栴檀香气。其目皎净如青莲叶。于昼夜中见佛形像及大菩萨。若有五无间等<a href=\"/remen/yezhang.html\" class=\"keylink\" target=\"_blank\">业障</a>之罪。悉皆消灭诸天卫护。命终之时得见诸佛菩萨心不错乱。必得<a href=\"/remen/wangsheng.html\" class=\"keylink\" target=\"_blank\">往生</a>极乐国土。我与斯人授记作佛。彼见我身恭敬供养。于妙<a href=\"/remen/putixin.html\" class=\"keylink\" target=\"_blank\">菩提心</a>不疑惑。</p><p>若复有人于此法门。读诵受持供养恭敬。若自书写若教人书。及有得闻此经名者。当知此人即是菩萨应修供养。</p><p>若复此人由先恶业。财命色力内外所资悉皆短乏。所求不遂亲爱别离。国土荒残王贼衰难。由此经力现身轻受。或暂头痛或得恶衣恶食。或遭骂詈及余毁辱。往诸业障即自消除。善男子彼持经之人应生此念。我昔<a href=\"/remen/liuzhuan.html\" class=\"keylink\" target=\"_blank\">流转</a><a href=\"/remen/shengsi.html\" class=\"keylink\" target=\"_blank\">生死</a>海中。于诸有情造作众恶。不善之业日夜增长。今时觉了不敢覆藏。发露罪源诚心<a href=\"/remen/chanhui.html\" class=\"keylink\" target=\"_blank\">忏悔</a>。于佛法僧起不坏信。</p><p>若复彼人。曾于佛法僧宝独觉声闻父母师长作诸恶业。衣食<a href=\"/remen/guobao.html\" class=\"keylink\" target=\"_blank\">果报</a>皆当散尽。由经力故此业咸除衣食充足。</p><p>若复彼人有捺洛迦受苦之业。爱别离苦生盲之苦。无根二根异熟之业亦皆消灭。</p><p>又复由先嫉妒嗔恚恶业之力。当堕琰摩王界傍生饿鬼诸恶趣中。由经力故所有恶业无不消灭。一切福德悉皆增长。</p><p>善男子若于方处有此法门。彼诸人等常为此经之所拥护。功德具足所求<a href=\"/remen/yuanman.html\" class=\"keylink\" target=\"_blank\">圆满</a>。恒受富乐恶业消除。亦无横死及诸恶梦。无有病苦斗战常胜寿命延长。色力具足有大威势。一切<a href=\"/remen/shijian.html\" class=\"keylink\" target=\"_blank\">世间</a>人及天龙诸鬼神等皆随意转。不遭恶毒水火灾横。乃至由持神咒力故。常蒙诸佛之所授记。</p><p>若善男子善女人。得闻如是神咒受持读诵。若自书若教人书恭敬供养。彼善男子善女人。皆获如前所说功德。</p><p>尔时世尊说此语已。大地忽然六种震动。此诸大众以妙花香。涂香鬘盖胜妙衣服。奉上世尊同声唱言。善哉善哉我等云何。得闻如来所说神咒。尔时世尊即说咒曰。</p><p>南谟萨婆呾他揭多喃(一)但侄他(二)勃睇(三)苏勃睇(四)卢迦毗卢计(五)卢迦伐底羯囒帝(六)萨埵阿伐卢羯泥(去七)萨婆呾他揭多阿提瑟耻帝(八)萨婆阿奢钵唎晡唎泥(去九)聚丁达囇(十)捺罗提婆布侍帝(十一)呾他揭多慎若那达睇(十二)呾他揭多阿提瑟侘泥娜(十三)萨婆卢迦速企婆跋睹(十四)萨婆羯磨钵唎钗耶野(十五)么么阿木羯写(自称已名十六)萨婆萨埵难者(十七)曷洛叉婆跋睹(十八)呾他揭多阿提瑟侘泥娜(十九)莎诃(二十但是口边作字者皆可弹舌道之)</p><p>善男子此之神咒。乃是三万如来之所宣说共所加护。我今亦复说此神咒。为欲利益一切有情。令得安乐常作拥护。除其病苦生诸佛国。</p><p>若复有人作如是念。如佛所说神咒功德。我今云何而能成就。即于晨朝早起清净。于一切有情兴大慈悲发怜愍心。除诸嫉妒憍慢嗔恚。恭敬一心于佛像前。香花饮食广兴供养。礼十方<a href=\"/remen/foxin.html\" class=\"keylink\" target=\"_blank\">佛心</a>祈所愿。诵此神咒满一百八遍。于一一遍各咒一花。以一一花供养于佛。此人即便随所愿求。悉皆如意。亦于梦中得见诸佛。临命终时睹佛菩萨。舍身之后必得往生<a href=\"/remen/jileshijie.html\" class=\"keylink\" target=\"_blank\">极乐世界</a>。寿命色力悉皆具足。一切怨仇并生欢喜。说此咒时六万有情得无生法忍。永除诸障所愿满足。</p><p>尔时世尊说此经已。观自在菩萨妙吉祥菩萨。一切大众闻佛所说欢喜奉行。</p></div>"
}]