[{
    "title": "第512部 佛说鹿母经",
    "author": "法护 译",
    "html": "<div class=\"B1_text\"><p>佛说鹿母经</p><p>佛言。昔者有鹿数百为群。随逐水草侵近人邑。国王出猎遂各分迸。有一母鹿怀妊独逝。被逐饥疲失侣怅怏。时生二子舍行求食。茕悸失错误堕猎者弶中。悲鸣欲出不能得脱猎师闻声便往视之。见鹿心喜适前欲杀。鹿乃叩头求哀自陈。向生二子尚小无知。始自蒙蒙未晓东西。乞假须叟暂还视子。将示水草使得<a href=\"/remen/shenghuo.html\" class=\"keylink\" target=\"_blank\">生活</a>。并与二子尽哀死别长短命矣。愿垂恕恩愍及有识。若蒙哀遣得见子者。诚非鹿兽所能报谢。天祐有德福注罔极。见遣之期不违信誓。旋则就死兽意无恨。</p><p>是时猎者闻鹿所言且惊且怪衣毛为竖。其奇能言识出人情。即问鹿曰。汝为鬼魅山林树神。得无变惑假借其形。以实告我令明其故。鹿即答曰。吾以先世贪残之罪。禀受鹿身至心念子。故发口能言。非为鬼魅。唯见识怜生放死还甘心所全。猎者闻之信加其言。心怀贪欲意不肯听。即告鹿曰。世人一切尚无志诚。况汝鹿畜。怜子惜身尚全求生。从死得去岂有还期。王命急切恐必知之。罪吾失鹿更受重责。虽心不忍事不获已。终不相放。鹿时惶怖苦言报曰。鹿虽贱畜甘死不恨。求期则返岂敢违命。人受罪舋唯乞假祚为福所种。去则子存留则子亡。听往时还神信我言。夫死何足惜而违心信。顾念二子是以恳恳。生不识母各当没命。分死全子灭三痛剧。鹿母低头鸣噭。口说偈言。</p><p>我身为鹿兽游食于林薮</p><p>贱生贪躯命不能故送死</p><p>今来入君弶自分受刀机</p><p>不惜腥臊身但怜二子耳</p><p>唯我前世时暴虐不至诚</p><p>不信<a href=\"/remen/shengsi.html\" class=\"keylink\" target=\"_blank\">生死</a>苦罪福之分明</p><p>行恶自招罪今受畜兽形</p><p>若蒙须臾命终不违信盟</p><p>于是猎者闻鹿言诉之声。甚叹其奇。贪利成事不欲放遣。即告于鹿责数之日。夫巧伪无实奸诈难信。虚华万端狡猾非一。侵暴生种犯人稼穑。以罪投身入于吾弶。今当杀送供王厨食。不须<a href=\"/remen/wangyu.html\" class=\"keylink\" target=\"_blank\">妄语</a>欺吾求脱。重身畏死谁能效命。人之无食犹难为期。而况畜兽。全命免死岂有还期。但当就死终不相放。鹿时忆子恐据前跪两膝。低头涕泪悲诉鸣吟。重说偈言。</p><p>虽身为鹿畜不识仁义方</p><p>奈何受慈恩得去不复还</p><p>宁受分裂痛无为虚伪存</p><p>哀伤二子穷乞假须臾间</p><p>宿世罪自然故受畜生体</p><p>为人所不信殃祸自应尔</p><p>犹是招当来欲脱畜生形</p><p>披肝露诚信愿听重誓言</p><p>若世有恶人斗乱<a href=\"/remen/biqiu.html\" class=\"keylink\" target=\"_blank\">比丘</a>僧</p><p>破塔坏佛寺及杀持戒人</p><p>反逆害火母兄弟与妻子</p><p>设我不来还罪大过于是</p><p>普世之极罪劫尽殃不已</p><p>宛转更烧煮之彼复到此</p><p>可思之深重受痛无终始</p><p>设我不来还罪大过于是</p><p>尔时猎者重闻鹿言。心益竦然。乃却叹曰。唯睹<a href=\"/remen/shijian.html\" class=\"keylink\" target=\"_blank\">世间</a>一切人民。禀受宿福得生为人。愚惑痴冥背恩薄义。不忠不孝不信不仁。贪残无道欺伪苟全。不知非常识别三尊。鹿但畜生恳恳辞言。信誓叩叩有殊于人。情露丹诚似如分明。识睹其验以察其心。便前解弶放遣假之。于是鹿母出弶得去。且顾且驰到其子所。低头嗅子舐其身体。一喜一悲踟蹰徘徊。叹息啼吟。并说偈言。</p><p>一切恩爱会皆由<a href=\"/remen/yinyuan1.html\" class=\"keylink\" target=\"_blank\">因缘</a>合</p><p>合会有别离<a href=\"/remen/wuchang.html\" class=\"keylink\" target=\"_blank\">无常</a>难得久</p><p>今我为尔母恒恐不自保</p><p>生世多畏惧命如露着草</p><p>于是鹿母说此偈已。便将二子入于林薮。为别食稼示好水草。诫敕叮宁教生活道。念别子孤泪下如雨。悲鸣摧伤说偈别言。</p><p>前世行欺诈负债着恩爱</p><p>残暴<a href=\"/remen/zhongsheng.html\" class=\"keylink\" target=\"_blank\">众生</a>命自盗教彼杀</p><p>身作如影随今日当受之</p><p>毕故不造新当还赴彼期</p><p>违佛不信法背戾师父诫</p><p>自用贪无厌放情恣痴意</p><p>罪报为畜生当为人作饲</p><p>自分不敢怨毕命不复欺</p><p>贪求取非道杀盗于前世</p><p>每生为畜兽<a href=\"/remen/suming.html\" class=\"keylink\" target=\"_blank\">宿命</a>所追逮</p><p>结缚当就死恐怖无<a href=\"/remen/shengqi.html\" class=\"keylink\" target=\"_blank\">生气</a></p><p>用识三尊言见遣尽恩爱</p><p>吾朝行不遇误堕猎者弶</p><p>即当就屠割破碎受宿殃</p><p>念汝求哀来今当还就死</p><p>怜汝小双孤努力自活已</p><p>行当依群类止当依众里</p><p>食当随侣进卧当惊觉起</p><p>慎勿子独游食走于道边</p><p>言竟便长别就死不复还</p><p>是时鹿母说此偈已。与子死别迟回再三。低头俯仰唱声感哀委背而去。二子鸣啼悲泣恋慕。从后追寻顿弊复起。悲唤叫叫说诉偈言。</p><p>贪欲慕恩爱生为母作子</p><p>始来受身形受命贱畜体</p><p>如何见孤背断命没终此</p><p>慕母情痛绝乞得并就死</p><p>自念我生来未识东与西</p><p>念母怜我等当报乳养恩</p><p>何忍长生别永世不复存</p><p>念母为我苦不聊独生全</p><p>无福受畜形薄祐祸害至</p><p>始生于迷惑当早见孤弃</p><p>凡生皆有死早晚当就之</p><p>今日之困穷当与母同时</p><p>于是鹿子说此偈已。其母悲感低头号泣。哀悼怨叹回头还顾。抗声悲鸣。告其子言。尔还勿来。吾自毕故以寿当之。无得母子夭横并命。吾死甘心伤尔未识。世间无常皆当别离。吾自薄命尔生无祐。何为悲哀徒益忧患。但当速行毕债于今。鹿母复鸣为子说偈言。</p><p>吾前坐贪爱今受弊畜身</p><p>世生皆有死无脱不终患</p><p>制意一离贪然后乃大安</p><p>宁就至诚死终不欺殆生</p><p>于是鹿子闻母偈音。益更悲恋鸣涕相寻至于弶所。东西求索。乃见猎者卧于树下。鹿母径就其边低头大声。以觉猎者。而说偈言。</p><p>投分全中实毕寿于畜生</p><p>见放不敢稽还就刀几刑</p><p>向所可放鹿今来还就死</p><p>恩慈于贱畜得见辞二子</p><p>将行示水草为说非常苦</p><p>万没无余恨念恩不敢负</p><p>尔时猎者闻鹿鸣声说诚信之言。惊觉即起心动竦然。慈心发中口未得宣。鹿便低头前跪两膝。重向猎者喜自陈说。以偈谢言。</p><p>仁前见放遣德厚过天地</p><p>贱畜被慈育悲意不自胜</p><p>一切悉无常忻然副信死</p><p>灭对毕因缘怨尽从斯已</p><p>仁惠恩难忘感受岂敢违</p><p>虽谢千万辞不足报慈恩</p><p>唯夫诫精诚受福归自然</p><p>今日甘心死以子属仁君</p><p>于是猎者感诚即寐。又重闻鹿说偈皆微妙之声。加其笃信舍生就死以副盟誓。子母悲啼相寻而至。斯鹿之身必非凡庸。吾睹世士未能比伦。虽复兽体心若神灵。吾之无良残暴来久。鹿乃立义言信不负。可为明教稽首禀受。岂复当敢生犯害心。即时猎者加肃谦敬。辞谢遣鹿而说偈言。</p><p>神鹿信若天言誓志愿大</p><p>今我心竦惧岂敢加逆害</p><p>宁<a href=\"/remen/zisha.html\" class=\"keylink\" target=\"_blank\">自杀</a>鄙身妻子寸寸分</p><p>何忍向天种有想害灵神</p><p>猎者说此偈已。即以慈心遣鹿。重复辞谢悔心自责。鹿见遣去出就其子。子望见母得生出还。强驰走趣跳[跳-兆+梁]悲鸣。子母相得俱欢俱喜。一俯一仰鸣声呦呦。悲感受活生蒙大恩。即仰头谢猎者。而说偈言。</p><p>贱畜生处世当应充厨宰</p><p>即时分烹俎宽假辞二子</p><p><a href=\"/remen/tianren.html\" class=\"keylink\" target=\"_blank\">天人</a>重爱物复蒙放赦原</p><p>德祐积无量非口所能陈</p><p>尔时鹿母说此偈谢已。将率二子还于深林。鸣群啸侣以游以集。安身草泽以宁峻山。猎者于后深自惟言。鹿但畜生信义祐身。既免即济见者加称。我之为暴何广于心。即时启寐散意归仁。放弩坏弶无复杀心。诣于庙寺请禀<a href=\"/remen/shamen.html\" class=\"keylink\" target=\"_blank\">沙门</a>。稽首颡面自归自陈。奉顺慈义毕志正真。便往白王具说鹿言。王闻其说心喜惊叹。鹿兽有义我更贪残。又此鹿慧深达言教。知仰三尊。我国弊冥事彼妖言。诚可舍弃以保永全。普国人民无不闻知。畜兽行义现获信证。大道之化无隐不彰。于是国王即请会群臣宣令国民。吾之为闇不别真伪。启受邪师言畏伪神。妖祭无道残暴众生。不如鹿畜明识三尊。自今已后普国率民。废彼邪宗皆归正真。诣于佛寺请受圣众。冀以后世长获其福。臣下群僚国民大小。皆信三尊奉<a href=\"/remen/wujie.html\" class=\"keylink\" target=\"_blank\">五戒</a>十善。为期三年国丰太平。民皆寿乐鹿之祐矣。佛语贤者阿难。唯吾善权累劫行恩。恩救众生其信如是。尔时鹿母者我身是也。二子者罗云及朱离母[貝*可]是。国王者<a href=\"/remen/sheli.html\" class=\"keylink\" target=\"_blank\">舍利</a>弗是。猎者阿难是。界上民走白王者调达是。佛时说已。于鹿腨肠放大光明。遍照东西南北四隅十方各千佛刹。吾其光明所之。各有化导师子座及宝莲华。或为法师比丘现肉体者。或为帝王及长者子者。或凡人黎庶现卑贱者。或人群生为畜兽者。各各以光明导御<a href=\"/remen/shuofa.html\" class=\"keylink\" target=\"_blank\">说法</a>。尔时所说鹿母信誓<a href=\"/remen/gongde.html\" class=\"keylink\" target=\"_blank\">功德</a>。以为法训。法音入心莫不信受其者。皆归无上正真之道。佛即回光等接遍照阎浮提内悉令普彻。其蒙光者逮安隐想。尔时众中有八百比丘。意志四道以证道迹。闻说鹿母于畜生之中发起大意以信成道。感悟变化即时反悔。前白佛言。愿立信誓为<a href=\"/remen/pusadao.html\" class=\"keylink\" target=\"_blank\">菩萨道</a>。唯佛加哀助利我等。当以建行荷负众生。救济一切至死不离。即时逮得僧那僧涅弘誓之铠。尔时阿难整服长跪。白<a href=\"/remen/shizun.html\" class=\"keylink\" target=\"_blank\">世尊</a>言。此诸比丘网惑大乘不受正谛。如今开悟逮得法证。离渊越堑何其疾也。诚非小道所能信明。大会有疑。唯愿世尊。说其缘由以释将来。佛言。善哉阿难。汝问快也。斯承先识非今所造。是诸比丘乃昔鹿游国民。信受王命奉顺<a href=\"/remen/sanbao.html\" class=\"keylink\" target=\"_blank\">三宝</a>加鹿即感。皆愿无上正真意。中问痴闇不复习行。虽以遇我得作沙门。忽弃本愿迷于大乘。今闻我说前世本末。闭结疑解得无想安隐。是其宿命识神使然。佛说是时。八百比丘皆得阿惟越致。力士聚中有八千人。见证心解除放逸行。皆发无上正真之道。逮得入信声寻获安隐无想之定。天龙世人七亿二千皆发无上正真道意。佛语阿难。我作畜生之时。以不忘菩萨弘济之心。应行导利逮于今者。但为众生勤苦无极。假使一人亡本没流。未拯拔者终不舍放。诸欲求安逮是功德疾<a href=\"/remen/chengfo.html\" class=\"keylink\" target=\"_blank\">成佛</a>者。皆当尽心中诚归信三尊。世世不废如我今日现般泥洹。诚信所致也。阿难。汝当<a href=\"/remen/shouchi.html\" class=\"keylink\" target=\"_blank\">受持</a>广宣此经无令灭绝。阿难即前稽首作礼。受持讽诵。</p></div>"
}]