[{
    "title": "第383部 佛说温室洗浴众僧经",
    "author": "安世高 译",
    "html": "<div class=\"B1_text\"><p>佛说温室洗浴众僧经</p><p>阿难曰,吾从佛闻如是:</p><p>一时,佛在摩竭国因沙崛山中。王舍城内有大长者,奈女之子,名曰耆域,为大医王,疗治众病,少小好学,才艺过通,智达五经天文地理。其所治者莫不除愈,死者更生,丧车得还。其德甚多,不可具陈,八国宗仰,见者<a href=\"/remen/huanxi.html\" class=\"keylink\" target=\"_blank\">欢喜</a>。</p><p>于是耆域,夜欻生念:“明至佛所,当问我疑。”晨旦敕家大小眷属,严至佛所。到精舍门,见佛炳然,光照天地,众坐四辈数千万人,佛为<a href=\"/remen/shuofa.html\" class=\"keylink\" target=\"_blank\">说法</a>,一心静听。耆域眷属,下车直进,为佛作礼,各坐一面。</p><p>佛慰劳曰:“善来!医王,欲有所问,莫得疑难。”</p><p>耆域长跪白佛言:“虽得生世,为人疏野,随俗众流,未曾为福。今欲请佛及诸众僧菩萨大士,入温室澡浴,愿令<a href=\"/remen/zhongsheng.html\" class=\"keylink\" target=\"_blank\">众生</a>长夜清净,秽垢消除,不遭众患。唯佛圣旨,不忽所愿!”</p><p>佛告医王:“善哉妙意!治众人病皆蒙除愈,远近庆赖,莫不欢喜。今复请佛及诸众僧,入温室洗浴,愿及十方众药疗病,洗浴除垢,其福无量。一心谛听!吾当为汝先说澡浴众僧及报之福。”</p><p>佛告耆域:“澡浴之法,当用七物除去七病,得七<a href=\"/remen/fubao.html\" class=\"keylink\" target=\"_blank\">福报</a>。何谓七物?一者、燃火,二者、净水,三者、澡豆,四者、苏膏,五者、淳灰,六者、杨枝,七者、内衣,此是澡浴之法。何谓除去七病?一者、四大安隐,二者、除风病,三者、除湿痹,四者、除寒冰,五者、除热气,六者、除垢秽,七者、身体轻便,眼目精明,是为除去众僧七病。如是<a href=\"/remen/gongyang.html\" class=\"keylink\" target=\"_blank\">供养</a>,便得七福。何谓七福?一者、四大无病,所生常安,勇武丁健,众所敬仰;二者、所生清净,面目端正,尘水不著,为人所敬;三者、身体常香,衣服洁净,见者欢喜,莫不恭敬;四者、肌体濡泽,威光德大,莫不敬叹,独步无双;五者、多饶人从,拂拭尘垢,自然受福,常识<a href=\"/remen/suming.html\" class=\"keylink\" target=\"_blank\">宿命</a>;六者、口齿香好,方白齐平,所说教令莫不肃用;七者、所生之处,自然衣裳光饰珍宝,见者悚息。”</p><p>佛告耆域:“作此洗浴众僧开士,七福如是。从此<a href=\"/remen/yinyuan1.html\" class=\"keylink\" target=\"_blank\">因缘</a>,或为人臣,或为帝王,或为日月四天神王,或为帝释、转轮圣王,或生梵天,受福难量。或为菩萨,发意持地,功成志就,遂致作佛。斯之因缘,供养众僧,无量<a href=\"/remen/futian.html\" class=\"keylink\" target=\"_blank\">福田</a>,旱涝不伤。”</p><p>于是<a href=\"/remen/shizun.html\" class=\"keylink\" target=\"_blank\">世尊</a>,重为耆域而作颂曰:</p><p>“观诸<a href=\"/remen/sanjie.html\" class=\"keylink\" target=\"_blank\">三界</a>中, <a href=\"/remen/tianren.html\" class=\"keylink\" target=\"_blank\">天人</a>受景福,</p><p><a href=\"/remen/daode.html\" class=\"keylink\" target=\"_blank\">道德</a>无限量, 谛听次说之:</p><p>夫<a href=\"/remen/rensheng.html\" class=\"keylink\" target=\"_blank\">人生</a>处世, 端正人所敬,</p><p>体性常清净, 斯由洗众僧。</p><p>若为大臣子, <a href=\"/remen/caifu.html\" class=\"keylink\" target=\"_blank\">财富</a>常吉安,</p><p>勇健忠贤良, 出入无挂碍,</p><p>所说人奉用, 身体常香洁,</p><p>端正色<a href=\"/remen/congrong.html\" class=\"keylink\" target=\"_blank\">从容</a>, 斯由洗众僧。</p><p>若生天王家, 生即常洁净,</p><p>洗浴以香汤, 苾芬以熏身,</p><p>形体与众异, 见者莫不欣,</p><p>斯造温室浴, 洗僧之福报。</p><p>第一四天王, 典领四方域,</p><p>光明身端正, 威德护四镇,</p><p>日月及星宿, 光照除阴冥,</p><p>斯由洗众僧, 福报如影响。</p><p>第二忉利天, 帝释名曰因,</p><p>六重之宝城, 七宝为宫殿,</p><p>勇猛天中尊, 端正寿延长,</p><p>斯由洗众僧, 其报无等伦。</p><p><a href=\"/remen/shijian.html\" class=\"keylink\" target=\"_blank\">世间</a>转轮王, 七宝导在前,</p><p>周行四海外, 兵马八万四,</p><p>明宝照昼夜, 玉女随时供,</p><p>端正身香洁, 斯由洗众僧。</p><p>第六化应天, 欲界中独尊,</p><p>天相光影足, 威灵震六天,</p><p>自然食<a href=\"/remen/ganlu.html\" class=\"keylink\" target=\"_blank\">甘露</a>, 妓女常在边,</p><p>众德难称誉, 斯由洗众僧。</p><p>梵魔三钵天, 净居修自然,</p><p>行净无垢秽, 又无女人形,</p><p>梵行修洁己, 志淳在泥洹,</p><p>得生彼天中, 斯由洗众僧。</p><p>佛为三界尊, <a href=\"/remen/xiudao.html\" class=\"keylink\" target=\"_blank\">修道</a>甚苦勤,</p><p>积行无数劫, 今乃得道真,</p><p>金体玉为璎, 尘垢不著身,</p><p>圆光相具足, 斯由洗众僧。</p><p>诸佛从行得, 种种不劳勤,</p><p>所施三界人, 无所不周遍。</p><p>众僧之圣尊, 四道良福田,</p><p>道德从中出, 是行最妙真。”</p><p>佛说偈已,重告耆域:“观彼三界人天品类、高下长短、福德多少,皆由先世用心不等,是以所受各异不同。如此受诸福报,皆由洗浴圣众得之耳!”</p><p>佛说经已,阿难白佛言:“当何名此经?以何劝诲之?”</p><p>佛告阿难:“此经名曰《温室洗浴众僧经》!诸佛所说,非我独造。<a href=\"/remen/xingzhe.html\" class=\"keylink\" target=\"_blank\">行者</a>得度,非神授与。求清净福,自当奉行。”</p><p>佛说是经竟,耆域眷属闻经欢喜,皆得须陀洹道,<a href=\"/remen/lifo.html\" class=\"keylink\" target=\"_blank\">礼佛</a>求退,严办洗具。众坐大小,各得道迹,皆共稽首,礼佛而去。</p></div>"
}]