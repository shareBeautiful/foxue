[{
    "title": "第388部 佛说四不可得经",
    "author": "法护 译",
    "html": "<div class=\"B1_text\"><p>佛说四不可得经</p><p>闻如是。一时佛游于舍卫祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>俱千二百五十人及诸菩萨。</p><p>佛明旦着衣持钵入城分卫。四辈皆从。诸天龙神各赍华香伎乐。追于上侍。佛道眼睹见兄弟同产四人。远家弃业山处闲居。得五<a href=\"/remen/shentong.html\" class=\"keylink\" target=\"_blank\">神通</a>皆号仙人。宿对来至自知寿尽。悉欲避终。各各思议。吾等神足飞腾自恣。在所至到无所挂碍。今反当为非常所得。便危失身命。当造方便免斯患难。不可就之也。于是一人则踊在空中而自藏形。<a href=\"/remen/wuchang.html\" class=\"keylink\" target=\"_blank\">无常</a>之对安知吾处。一人则入市中人闹之处。广大无量在中避命。无常之对趣得一人何必求吾。一人则退入于大海三百三十六万里。下不至底上不至表。处于其中无常之对何所求耶。一人则计窃至大山无人之处。擗山两解入中还合。非常之对安知吾处。于时四人各各避命。竟不得脱。藏在空中者便自堕地犹果熟落。其在山中于彼丧亡。在大海中则时夭命鱼鳖所食。入市中者在于众人而自终没。</p><p>于是<a href=\"/remen/shizun.html\" class=\"keylink\" target=\"_blank\">世尊</a>睹之如斯谓。此四人闇昧不达欲舍宿对。三毒不除。不至三达无极之慧。古今以来谁脱此患。佛则颂曰。</p><p>虽欲藏在空若处大海中</p><p>假使入诸山而欲自翳形</p><p>欲求不死地未曾可获之</p><p>是故<a href=\"/remen/jingjin.html\" class=\"keylink\" target=\"_blank\">精进</a>学无身乃为宁</p><p>佛告诸比丘。世有四事不可获致。何等为四。一曰年幼颜色炜晔发黑齿白。形貌光泽气力坚强。行步举止出入自游。上车乘马众人瞻戴莫不爱敬。一旦忽耄。头白齿落面皱皮缓。体重拄杖短气呻吟。欲使常少不至老者。终不可得。</p><p>二谓身体强健骨髓实盛。行步无双饮食自恣。庄饰头首谓为无比。张弓捻矢把执兵仗。有所危害不省曲直。骂詈冲口谓为豪强。自计吾我无有衰耗。疾病卒至伏之着床不能动摇。身痛如搒耳鼻口目不闻声香美味细滑。坐起须人恶露自出。身卧其上众患难喻。假使欲免常安无病终不可得。</p><p>三谓欲求长寿在世无极。得于病死命既甚短。怀万岁虑寿少忧多。不察非常五乐自恣。放心逸意杀盗淫乱。两舌恶口妄言绮语。贪嫉邪见不孝父母。不顺师友轻易尊长。反逆无道希望豪富。谓可永存。讥谤圣道以邪无双。嘘天推步慕于世荣。不识天地表里所由。不别四大<a href=\"/remen/yinyuan1.html\" class=\"keylink\" target=\"_blank\">因缘</a>合成犹如幻化。不了古今所兴之世。不受倡道。不知生所从来死之所归。心存天地。谓是吾许。非常对至如风吹云。冀念长<a href=\"/remen/shengming.html\" class=\"keylink\" target=\"_blank\">生命</a>忽然终不得<a href=\"/remen/zizai.html\" class=\"keylink\" target=\"_blank\">自在</a>。欲使不尔终不可得也。</p><p>四谓父母兄弟家室亲族。朋友知识恩爱荣乐。财物富贵官爵俸禄。骑乘游观妻妾子息。以自憍恣饮食快意。儿客仆使趋行骑视。顾影而步。轻蔑众人。计己无双。奴客庸骂兽类畜生。出入自在无有期度。不察前后。谓其眷属从使之众意可常得。宿对卒至如汤消雪。心乃怀懅请求济患安得如愿。呼噏命断魂神独逝。父母兄弟妻子亲族朋友知识恩爱。皆自独留。官爵财物仆从各散驰走如星。欲求不死不可得也。</p><p>佛告比丘。古今以来天地成立。无免此苦四难之患。以斯四苦佛兴于世。设无此难。不现身相<a href=\"/remen/jiaohua.html\" class=\"keylink\" target=\"_blank\">教化</a>群黎。犹如四方有洪石山广大且高。上生草木众果药树。华实悉茂。忽失野火四山俱发。暴疾相向速于日行。有人白王。说有此患宁可避乎。答曰。不可得也。天中之天。唯有神通乃可济矣。</p><p>佛言。有心<a href=\"/remen/yishi.html\" class=\"keylink\" target=\"_blank\">意识</a>。不解深妙空无之慧。心计吾我。<a href=\"/remen/wuyin.html\" class=\"keylink\" target=\"_blank\">五阴</a>所缚六衰所惑。欲不老病。规拔此恶分离之患。志于常存终不可得。唯成法身阴衰悉蠲。无内无外进退自在。乃能免此四难之患。如春种谷。令秋不熟终不可得。殖老病死别乖之本。欲离不终不如志也。犹树生果。欲使不落终不可得也。犹人饮酒。欲使不醉孰有获愿。种诸根本。欲令不终不可得也。如人服毒。欲令不死谁有获愿。种离根本。欲令不别终不可得也。犹人入溷。欲令不臭谁有获愿。植老病死欲免斯患。未有如愿。人不识此四苦。放心恣意没沈五道。犹如车轮不得离地。悲哀呼嗟转相恋慕。无有竟已。犹如狂逸裸形而游。恍惚<a href=\"/remen/wangyu.html\" class=\"keylink\" target=\"_blank\">妄语</a>谓为<a href=\"/remen/zhendi.html\" class=\"keylink\" target=\"_blank\">真谛</a>。痛哉谁了此义唯有解道乃知之耳。比丘白佛言。何缘免济此苦之难。</p><p>世尊告曰。当求<a href=\"/remen/jietuo.html\" class=\"keylink\" target=\"_blank\">解脱</a>。何谓解脱。佛言。护身口意初中竟善。不为声闻行。身不犯三罪。口不犯四过。意不念三恶。初中竟善也。又身口意和而归<a href=\"/remen/sanbao.html\" class=\"keylink\" target=\"_blank\">三宝</a>。除于三毒。入空<a href=\"/remen/wuxiang.html\" class=\"keylink\" target=\"_blank\">无相</a>不愿之法。向三脱门。是初中竟善之德也。<a href=\"/remen/sanjie.html\" class=\"keylink\" target=\"_blank\">三界</a>皆苦。生老病死。视身如怨。行于四等悲慈喜护。不遵大慈无极之哀。趣欲免身至于泥洹。不念一切便得罗汉。不及十方。虽得免于四患犹有限碍。</p><p>佛言。发菩萨意。普令<a href=\"/remen/zhongsheng.html\" class=\"keylink\" target=\"_blank\">众生</a>常念遵<a href=\"/remen/liudu.html\" class=\"keylink\" target=\"_blank\">六度</a>无极之行。初中竟善者。谓发意菩萨也。初亦善者。视一切人如父如母如身。常等无异。中亦善者。不畏勤苦在于<a href=\"/remen/shengsi.html\" class=\"keylink\" target=\"_blank\">生死</a>无央数劫。不以为劳。竟亦善者。分别空慧不见吾我。</p><p>又初亦善者。本发大意愿济一切。不为己计。中亦善者。行四等心慈悲喜护。竟亦善者。弘无极慈欲导群黎。遭诸恼患。初亦善者。观身四大本无化合。缘于<a href=\"/remen/wuyuan.html\" class=\"keylink\" target=\"_blank\">无缘</a>。中亦善者。<a href=\"/remen/wuwo.html\" class=\"keylink\" target=\"_blank\">无我</a>无人无寿无命。有斯四事则受身矣。无缘无攀何从得因。犹如立屋。有材有土有水有草。四事别离各散异处。人合作舍因得屋名。计身四事亦复如是。各在一面心着所有我人<a href=\"/remen/shouming.html\" class=\"keylink\" target=\"_blank\">寿命</a>。四大合成因号为人。竟亦善者。了知无身不倚三界。一切悉空。初亦善者。<a href=\"/remen/bushi.html\" class=\"keylink\" target=\"_blank\">布施</a>持戒忍辱精进一心<a href=\"/remen/zhihui.html\" class=\"keylink\" target=\"_blank\">智慧</a>之道。中亦善者。晓知六通之法。入柔顺法忍。竟亦善者。知身自然诸法自然人物自然。一切如化如幻计皆本无。初亦善者。谓发无上正真之道。中亦善者。解音响慧。得无所从生不起法忍。竟亦善者。逮一生补处。勇猛之状游一切生。睹无所起救济一切。如日普照无所不遍。是为菩萨初亦善者。中亦善者竟亦善者。佛言。行<a href=\"/remen/pusadao.html\" class=\"keylink\" target=\"_blank\">菩萨道</a>多所度脱。犹众星中月而独光。光如日初出一时悉遍。犹如炬火在所如照。疗诸病如良医。度群黎如船师。安三界犹国主。降异道如师子。道心普如<a href=\"/remen/xukong.html\" class=\"keylink\" target=\"_blank\">虚空</a>。心等如地。洗垢如水。烧诸罪如火。游无碍如风。是为初中竟善菩萨之事。乃为究畅。</p><p>佛说如是。诸菩萨及众比丘。诸天龙神阿须伦。闻经莫不<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]