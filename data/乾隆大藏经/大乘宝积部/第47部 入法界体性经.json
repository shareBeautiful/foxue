[{
    "title": "第47部 入法界体性经",
    "author": "阇那崛多 译",
    "html": "<div class=\"B1_text\"><p>入法界体性经</p><p>尔时,婆伽婆在王舍城耆阇崛山中,与大<a href=\"/remen/biqiu.html\" class=\"keylink\" target=\"_blank\">比丘</a>众五百人俱。尔时,文殊师利童子,于夜初分来诣佛所,到已在佛别门而立。是时,如来住于<a href=\"/remen/sanmei.html\" class=\"keylink\" target=\"_blank\">三昧</a>。</p><p>尔时,<a href=\"/remen/shizun.html\" class=\"keylink\" target=\"_blank\">世尊</a>从三昧起,见文殊师利童子住别门外,见已告言:“文殊师利,汝来!汝来!入内莫住于外。”</p><p>尔时,文殊师利童子闻佛告已,白佛言:“善哉!世尊。”即诣佛所,到已顶<a href=\"/remen/lifo.html\" class=\"keylink\" target=\"_blank\">礼佛</a>足,却住一面。</p><p>尔时,世尊告文殊师利童子:“汝可就坐。”</p><p>时,文殊师利童子言:“善哉!世尊,唯然受教。”向佛合掌,却坐一面。</p><p>于时,文殊师利童子白佛言:“世尊,今者世尊住何三昧而从起耶?”</p><p>佛告文殊师利:“有三昧名曰宝积,然我于时行此三昧,而从彼起。”</p><p>文殊师利复白佛言:“以何<a href=\"/remen/yinyuan1.html\" class=\"keylink\" target=\"_blank\">因缘</a>,名此三昧为宝积耶?”</p><p>佛告文殊师利:“譬如大摩尼宝,善磨莹已安置净处,随彼地方,出诸珍宝不可穷尽。如是,文殊师利,我住此三昧,观于东方,见无量阿僧祇世界现在诸佛如来阿罗呵三藐三<a href=\"/remen/fotuo.html\" class=\"keylink\" target=\"_blank\">佛陀</a>;如是南西北方、四维、上、下,如是十方无量阿僧祇世界,我皆现见,是诸如来住此三昧,为众<a href=\"/remen/shuofa.html\" class=\"keylink\" target=\"_blank\">说法</a>。文殊师利,我住此三昧,不见一法然非法界。文殊师利,又此三昧,名实际印。若有纯直男<a href=\"/remen/zinv.html\" class=\"keylink\" target=\"_blank\">子女</a>人,行此印者辩才不断。”</p><p>文殊师利言:“世尊,我有辩才。修伽陀,我知辩才。”</p><p>佛言:“文殊师利,汝云何知辩才?”</p><p>文殊师利言:“世尊,譬如彼摩尼宝不依余处,还依宝际而住。如是,世尊,一切诸法更无所住,惟依实际而住。”</p><p>佛复告文殊师利:“汝知实际乎?”</p><p>文殊师利言:“如是,世尊,我知实际。”</p><p>佛言:“文殊师利,何谓实际?”</p><p>文殊师利言:“世尊,有我所际,彼即实际;所有凡夫际,彼即实际;若业若<a href=\"/remen/guobao.html\" class=\"keylink\" target=\"_blank\">果报</a>,一切诸法悉是实际。世尊,若如是信者,即是实信。世尊,若颠倒信者,即是正信。若行非行,彼即正行。所以者何?正不正者,但有言说,不可得也。”</p><p>佛言:“文殊师利,<a href=\"/remen/xingzhe.html\" class=\"keylink\" target=\"_blank\">行者</a>是何义?”</p><p>文殊师利言:“世尊,行者是见实际义。”</p><p>佛言:“文殊师利,<a href=\"/remen/xiudao.html\" class=\"keylink\" target=\"_blank\">修道</a>是何义?”</p><p>文殊师利言:“世尊,修道者思惟证义。”</p><p>佛言:“文殊师利,汝云何为初行男子女人说法?”</p><p>文殊师利言:“世尊,我于彼诸善男子、善女人所,教发我见即是为其说法。世尊,我不灭贪欲诸患而为说法。所以者何?此等诸法,本性无生无灭故。世尊,若能灭实际,即能灭我见所生际。世尊,我为初<a href=\"/remen/xingshan.html\" class=\"keylink\" target=\"_blank\">行善</a>男子、善女人,如是说法,不受<a href=\"/remen/fofa.html\" class=\"keylink\" target=\"_blank\">佛法</a>,不著凡夫法,于诸法不举不舍。世尊,我为初发意男子、女人,当如是说法。”</p><p>文殊师利言:“世尊亦为<a href=\"/remen/jiaohua.html\" class=\"keylink\" target=\"_blank\">教化</a><a href=\"/remen/zhongsheng.html\" class=\"keylink\" target=\"_blank\">众生</a>时,云何说法?”</p><p>佛言:“文殊师利,我不坏色生,亦不坏色不生故说法;如是受想行识亦不坏不生故说法。文殊师利,我不坏欲嗔痴等而为说法。文殊师利,我为诸教化者,当令知不思议法。我为说法,以如是故,我成阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。文殊师利,我无所坏诸法已,得成无上菩提;亦无有生,得成无上菩提。文殊师利,所言佛者,即是法界;于彼诸力、<a href=\"/remen/wuwei.html\" class=\"keylink\" target=\"_blank\">无畏</a>,亦是法界。文殊师利,我不见法界有其分数。我于法界中,不见此是凡夫法、此是阿罗汉法、辟支佛法及诸佛法。其法界无有胜异,亦无坏乱。文殊师利,譬如恒河、若阎摩那、若可罗跋提河,如是等大河入于大海,其水不可别异。如是,文殊师利,如是种种名字诸法,入于法界中无有名字差别。文殊师利,譬如种种诸谷聚中不可说别;是法界中亦无别名,有此有彼,是染是净,凡夫<a href=\"/remen/shengren.html\" class=\"keylink\" target=\"_blank\">圣人</a>及诸佛法,如是名字不可示现,如是法界如我今说,如是法界无违逆如是信乐。何以故?文殊师利,其逆顺界、法界无二相故,无来无去,不可见故,无其起处。”</p><p>佛说如是法已,文殊师利复白佛言:“世尊,我亦不见法界向恶道,亦不见向人天道,亦不向<a href=\"/remen/niepan.html\" class=\"keylink\" target=\"_blank\">涅槃</a>。”</p><p>佛复告文殊师利:“若有人来问汝,云何现在有于<a href=\"/remen/liudao.html\" class=\"keylink\" target=\"_blank\">六道</a>?如是问者,汝云何答?”</p><p>文殊师利言:“世尊,如是问者,我当解说。世尊,譬如有人睡眠作梦,或见<a href=\"/remen/diyu.html\" class=\"keylink\" target=\"_blank\">地狱</a>道,或见<a href=\"/remen/chushengdao.html\" class=\"keylink\" target=\"_blank\">畜生道</a>,或见阎摩罗人,或见阿修罗身,或见天处,或见人等。世尊,彼人所见梦事,诸道各各别异。又人问者,随意而说,然实无彼诸众生等。如是,世尊,我虽说诸道各别,然其法界实无差别。世尊,如彼问者,我当为其如实解说,彼此无故。世尊,若行声闻乘取涅槃者,不可为说实义。世尊,彼等即今现在,亦不可为其分别,但说名字。何以故?取法界边际故。世尊,譬如大海有七种宝,若珂玉珊瑚金银生色等,可以相别,此是其宝。于法界中,不可知其别异之相。何以故?世尊,法界不生不灭,其法界无染无净,其法界无浊无乱,其法界中无可灭者,亦无生者。”</p><p>尔时,世尊知而故问文殊师利言:“汝知法界耶?”</p><p>“如是,世尊,我知法界即是我界。”</p><p>佛复问文殊师利:“汝知<a href=\"/remen/shijian.html\" class=\"keylink\" target=\"_blank\">世间</a>耶?”</p><p>文殊师利言:“世尊,如幻化人所作处,是世间处。世尊,世间者但有名字,无实物可见,说名世间行。世尊,然我不离法界见于世间。何以故?无世间故。如世尊问言世间何处行者,所谓色性不生不灭,彼行亦不生不灭;如是受想行识,此识性不生不灭,如是行亦无生无灭。世尊,如是一相所谓<a href=\"/remen/wuxiang.html\" class=\"keylink\" target=\"_blank\">无相</a>。”</p><p>佛复问言:“文殊师利,汝岂不作是念?若现在如来阿罗诃三藐三佛陀,当灭度耶?”</p><p>文殊师利答言:“世尊,岂可法界有已修集、未修集也?法界既无修集,云何得有灭不现耶?”</p><p>佛言:“文殊师利,于汝意云何?过去诸佛,如恒伽沙等已灭度,汝岂不信耶?”</p><p>文殊师利言:“世尊,我信诸如来皆已涅槃,见彼出处故。”</p><p>佛言:“文殊师利,于汝意云何?欲使诸凡夫死已更生也?”</p><p>文殊师利言:“世尊,我尚不见有凡夫,何有更生耶?”</p><p>佛问文殊师利言:“汝于佛前乐听法也?”</p><p>文殊师利言:“世尊,我亦不见乐不乐相。”</p><p>佛言:“文殊师利,汝岂不乐法界耶?”</p><p>文殊师利答言:“世尊,我不见有一法非法界者,更何所乐?”</p><p>佛言:“文殊师利,若慢者闻汝说,生大恐怖。”</p><p>文殊师利言:“世尊,若慢者生怖,实际亦生恐怖。其实际不恐怖故,即一切诸法皆无恐怖,以无修作故,此是金刚句。”</p><p>佛言:“文殊师利,何故名此为金刚句?”</p><p>文殊师利言:“世尊,诸法性不坏,是故名金刚句。世尊,如来不思议句,是诸法不思议,是金刚句。”</p><p>佛言:“文殊师利,何故复名此为金刚句?”</p><p>文殊师利言:“世尊,诸法无思故,是金刚句。世尊,诸法是菩提,是金刚句。”</p><p>佛言:“文殊师利,何故复名此为金刚句?”</p><p>文殊师利言:“世尊,一切法无所有,但有名字言说。诸法无此无彼,皆无所有,此彼无所有者即是如,若是如者则是真实,若是实者彼则是菩提,是故得名为金刚句。”</p><p>文殊师利言:“世尊,一切诸法是如来境界,是金刚句。”</p><p>佛言:“文殊师利,何故名此为金刚句?”</p><p>文殊师利言:“世尊,诸法<a href=\"/remen/zixing.html\" class=\"keylink\" target=\"_blank\">自性</a>本来寂静故,是金刚句。”</p><p>佛告文殊师利:“汝可唤阿难陀比丘来,令<a href=\"/remen/shouchi.html\" class=\"keylink\" target=\"_blank\">受持</a>此法本句。”</p><p>文殊师利言:“世尊,我于中不见有一法可说可听。世尊,我实不见一字有其说处,何有多句而可持乎?”</p><p>佛言:“善哉!善哉!文殊师利,汝善说此语。文殊师利,我见东方无量阿僧祇世界中,诸如来阿罗呵三藐三佛陀,亦说此法本。”</p><p>尔时,长老<a href=\"/remen/sheli.html\" class=\"keylink\" target=\"_blank\">舍利</a>弗,从自住处出,往诣文殊师利童子住处。到已不见文殊师利,即诣佛所,到已在佛别门外边而住。</p><p>尔时,世尊告文殊师利童子言:“文殊师利,是舍利弗比丘今在门外,为欲听法,汝令使入。”</p><p>文殊师利言:“世尊,若彼舍利弗际、若法界际。世尊,此二际,岂有在内、在外、若中间二耶?”</p><p>佛言:“不也。”</p><p>文殊师利言:“世尊,言实际者,亦非实际,如是际非际,无内无外,不来不去。世尊,长老舍利弗际,即是实际;舍利弗界,即是法界。世尊,然此法界,无出无入,不来不去。其长老舍利弗,从何处来?当入何所?”</p><p>佛言:“文殊师利,若我在内,共诸声闻语论,汝在于外而不听入,汝意岂不生苦恼想耶?”</p><p>文殊师利言:“不也,世尊。何以故?世尊凡所说法不离法界,如来说法即是法界,法界即是如来。说法界,<a href=\"/remen/rufa.html\" class=\"keylink\" target=\"_blank\">如法</a>界、言说界,无二别无所有;名者、说者,此等皆不离法界。世尊,以是义故,我不苦恼。世尊,若我恒河沙劫等,不来至世尊说法所,我时不生爱乐,亦无忧恼。何以故?若有二者即生忧恼,法界无二故无恼耶!”</p><p>尔时,世尊告长老舍利弗言:“舍利弗,汝来入听,文殊师利辩才耶!”</p><p>舍利弗言:“唯然,世尊,我甚乐闻!今在室外,欲听世尊及文殊师利童子所说。”</p><p>尔时,文殊师利白佛言:“世尊,令长老舍利弗得入听法。”</p><p>尔时,世尊告长老舍利弗言:“舍利弗,汝来前入。”</p><p>舍利弗言:“善哉!世尊。”即前入室<a href=\"/remen/dl.html\" class=\"keylink\" target=\"_blank\">顶礼</a>佛足,退坐一面。</p><p>尔时,文殊师利言:“长老舍利弗,汝见何义故而来此耶?”</p><p>舍利弗言:“文殊师利,我欲听法故来此耳!此处应有最胜法义,以有文殊师利与世尊共处,各有论说必有妙美,当有甚深最胜法义。”</p><p>时,文殊师利言:“如是,如是,舍利弗,我说甚深最胜法。”</p><p>舍利弗言:“文殊师利,此说法以何义为甚深最胜?”</p><p>文殊师利言:“舍利弗,此法难知,以无器故。凡所说无所发起,此所说法不为发起故,凡夫亦不为发起,阿罗汉法亦不为发起,如来法起发此说法,以无所依无能依故,发此说法。是故说法平等,平等无有住处,毕竟寂静说诸法故,此无所住故称最胜。”</p><p>舍利弗言:“文殊师利,以何义故作如是说,阿罗汉漏尽非受此<a href=\"/remen/faqi.html\" class=\"keylink\" target=\"_blank\">法器</a>?”</p><p>文殊师利言:“长老舍利弗,阿罗汉者惟尽欲嗔痴等粗惑故,彼何能作器?舍利弗,以是义故,我作如是言:阿罗汉漏尽非此法器。”</p><p>舍利弗言:“文殊师利,以斯义故,我今求汝,从一游处至一游处,从室至室,从窟至窟,我故求汝,为法乐处,辩才欲听法故。文殊师利,我听世尊及汝说法,无有厌足。”</p><p>时,文殊师利言:“大德舍利弗,汝不知足听法耶?”</p><p>舍利弗言:“文殊师利,我不厌听法。”</p><p>文殊师利言:“大德舍利弗,岂可法界取说法耶?”</p><p>舍利弗言:“不也。”</p><p>文殊师利言:“大德舍利弗,既无厌听法,然法界共大德界,无二无别。其法界不取说法,若取则可知足,既不取是故不知足。”</p><p>舍利弗言:“文殊师利,除诸如来,何有听法如是也?”</p><p>文殊师利言:“大德舍利弗,汝言涅槃法,是舍利弗耶?”</p><p>舍利弗言:“文殊师利,我有信。”</p><p>文殊师利言:“汝云何信?”</p><p>舍利弗言:“诸法本性成就故,我无涅槃。”</p><p>文殊师利又问:“舍利弗,汝信无死法耶?”</p><p>舍利弗言:“文殊师利,我有信。”</p><p>文殊师利言:“汝云何信?”</p><p>舍利弗言:“夫法界者,不死不生,我信如是。”</p><p>文殊师利又问:“大德舍利弗,汝信无智具足漏尽阿罗汉耶?”</p><p>舍利弗言:“我有信。”</p><p>文殊师利言:“汝云何信?”</p><p>舍利弗言:“无智智平等故,具足漏尽阿罗汉。何以故?非但智离无智,无智亦离,无智尽法更无智,无分别故,离智是漏尽阿罗汉。”</p><p>文殊师利问大德舍利弗言:“汝信漏尽阿罗汉<a href=\"/remen/jietuo.html\" class=\"keylink\" target=\"_blank\">解脱</a>法耶?”</p><p>舍利弗言:“文殊师利,我实有信。”</p><p>文殊师利言:“汝云何信?”</p><p>舍利弗言:“彼诸法离诸法,然不取诸法,我如是信。”</p><p>文殊师利问大德舍利弗言:“汝信前世诸如来阿罗呵三藐三佛陀灭度而不得涅槃耶?”</p><p>舍利弗言:“我信。”</p><p>文殊又问:“汝云何信?”</p><p>舍利弗言:“文殊师利,彼不思议界无生无没者,我如是信。”</p><p>文殊师利问大德舍利弗言:“汝信诸佛是一佛耶?”</p><p>舍利弗言:“我信。”</p><p>文殊师利言:“汝云何信?”</p><p>舍利弗言:“文殊师利,法界不可分别,我如是信。”</p><p>文殊师利问大德舍利弗:“汝信诸佛刹即是一佛刹耶?”</p><p>舍利弗言:“我有信。”</p><p>文殊师利又问:“汝云何信?”</p><p>舍利弗言:“文殊师利,是诸佛刹依如,无尽刹亦无尽,我如是信。”</p><p>文殊师利问舍利弗:“汝信诸法无可证、无可灭、无可思念,不可修作耶?”</p><p>舍利弗言:“文殊师利,我有信。”</p><p>文殊师利言:“汝云何信?”</p><p>舍利弗言:“文殊师利,自体不自知自体,本性不舍本性,自体亦不证,亦无思念,不相违背,不生不灭,不取不舍,善住彼际,我如是信。”</p><p>文殊师利问言:“舍利弗,汝信有为界,于法界中无有法生,亦无有灭,亦无积聚耶?”</p><p>舍利弗言:“我有信。”</p><p>文殊又问:“汝云何信?”</p><p>舍利弗言:“文殊师利,彼诸法性不可得知若生若灭若积聚住者,我如是信。”</p><p>文殊师利言:“大德舍利弗,汝信有<a href=\"/remen/banruo.html\" class=\"keylink\" target=\"_blank\">般若</a>法界,于中亦有阿罗汉名字耶?”</p><p>舍利弗言:“我有信。”</p><p>文殊师利言:“汝云何信?”</p><p>舍利弗言:“文殊师利,厌行般若法界,是阿罗汉界。然法界体离非欲嗔痴体,其阿罗汉岂能离法界也?我如是信。”</p><p>文殊师利言:“大德舍利弗,汝信诸法皆是佛境界忍耶?”</p><p>舍利弗言:“我实有信。”</p><p>文殊师利问言:“汝云何信?”</p><p>舍利弗言:“文殊师利,世尊本性觉自性离故,我如是信。”</p><p>尔时,文殊师利言:“善哉!善哉!大德舍利弗,如汝所有境界,为我解释。我如是问,汝如是答,是故我知有尔许行也。”</p><p>尔时,世尊告长老舍利弗言:“舍利弗,若有善男子、善女人,受持此法本句,若为他解释,若读若诵,然彼人等速得辩才。”</p><p>舍利弗言:“如是,婆伽婆,如是,修伽陀,大德世尊所说。世尊,然彼众生,于前世时已曾<a href=\"/remen/gongyang.html\" class=\"keylink\" target=\"_blank\">供养</a>诸佛世尊已,为彼善男子、善女人,安立于此法印。彼等众生当得大觉!”</p><p>尔时。长老舍利弗白佛言:“世尊,此法本有何名字?我等云何奉持?”</p><p>佛告长老舍利弗言:“舍利弗,我此法本名《文殊师利童子所问佛为解说》,如是受持;亦名《入法界》,如是受持;亦名《实际》,如是受持。舍利弗,彼善男子、善女人等,恭敬当如胜宝,若受持此法本,若读若诵,若思惟,如行当得无生法忍。若为生他善根,若少读诵已,而能为他多说法义,当得不断辩才。”</p><p>佛说此经时,文殊师利童子,及余菩萨摩诃萨,上坐舍利弗,及余诸比丘,并诸天众、揵闼婆、人、阿修罗等,闻佛所说,皆大<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]