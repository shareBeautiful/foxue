[{
    "title": "第38部 佛说离垢施女经",
    "author": "法护 译",
    "html": "<div class=\"B1_text\"><p>佛说离垢施女经</p><p>闻如是:一时,佛在舍卫国祇树给孤独园,与大<a href=\"/remen/biqiu.html\" class=\"keylink\" target=\"_blank\">比丘</a>众俱。比丘千人皆阿罗汉,诸漏已尽逮得已办,无复尘垢而得<a href=\"/remen/zizai.html\" class=\"keylink\" target=\"_blank\">自在</a>,弃捐重担逮得己利,尽除终始诸所结缚,度以聪慧通达明智悉为仁贤,犹如大龙心得自在。其大人贤者阿难,菩萨万人。皆成大阿罗汉,皆一切圣达<a href=\"/remen/shentong.html\" class=\"keylink\" target=\"_blank\">神通</a>己畅,悉不退转法轮。菩萨其名:宝光菩萨、智积菩萨、名首菩萨、辩积菩萨、首咸菩萨、光世音菩萨、贤首菩萨、喜王菩萨、行无思议脱门菩萨、念诸法无盖菩萨、慈氏菩萨、入志性菩萨、弃诸恶趣菩萨、除众忧冥菩萨、超欲无虚迹菩萨、无虚见菩萨、德宝校饰菩萨、金宝曜首菩萨、舍诸盖菩萨、无害心菩萨,如是等菩萨具足万人。</p><p>尔时,贤者<a href=\"/remen/sheli.html\" class=\"keylink\" target=\"_blank\">舍利</a>弗、大目揵连、大迦葉、须<a href=\"/remen/puti.html\" class=\"keylink\" target=\"_blank\">菩提</a>、邠耨文陀弗、离越、阿那律、阿难等,溥首童真、不虚见、宝英、弃诸恶趣、弃诸阴盖、光世音、辩积、<a href=\"/remen/chaodu.html\" class=\"keylink\" target=\"_blank\">超度</a>无虚迹。时此八菩萨及八<a href=\"/remen/dizi.html\" class=\"keylink\" target=\"_blank\">弟子</a>,明旦著衣,持钵入城分卫,斯等俱行相与共议各各发愿。</p><p>舍利弗曰:“当如是像<a href=\"/remen/sanmei.html\" class=\"keylink\" target=\"_blank\">三昧</a>正受入城分卫,令其中人普使一切闻<a href=\"/remen/sishengdi.html\" class=\"keylink\" target=\"_blank\">四圣谛</a>。”</p><p>大目连曰:“愿城中人皆使一切无有须臾兴施魔事。”</p><p>大迦葉曰:“愿城中人施我食者,一切皆使得无尽福至无为度。”</p><p>须菩提曰:“愿城中人敢睹光明,以是缘报皆得生天及在人间,然后逮得无为之法。”</p><p>邠耨曰:“愿其城中诸外异学梵志长者,悉得<a href=\"/remen/zhengjian.html\" class=\"keylink\" target=\"_blank\">正见</a>。”</p><p>离越曰:“愿其城中一切众人无有罪殃,悉获安隐。”</p><p>阿那律曰:“愿其城中一切众人悉得天眼。”</p><p>阿难曰:“愿其城中一切众人,悉使识念往古所可曾闻经法。”</p><p>文殊师利曰:“化其城中门户窗牖、重阁精舍、器物璎珞、树木枝叶、华实衣服之饰,皆使宣出空、<a href=\"/remen/wuxiang.html\" class=\"keylink\" target=\"_blank\">无相</a>、无愿、无所逮得、不起不灭、无有放逸、无所著声、无有形类、无吾我声。”</p><p>无虚见曰:“化其城中一切人民男女大小目所睹者,悉见佛形,至后究竟逮得无上正真之道。”</p><p>宝英曰:“化其城中一切居家所有诸藏,皆满众宝。”</p><p>弃诸恶趣曰:“化其城中所居众民,敢有犯作<a href=\"/remen/diyu.html\" class=\"keylink\" target=\"_blank\">地狱</a>之罪,现在之法,使罪微轻忽然虚尽。”</p><p>弃诸阴盖曰:“化其城中人弃捐五盖不使增长。”</p><p>光世音曰:“化其中人闭牢狱者使得<a href=\"/remen/jietuo.html\" class=\"keylink\" target=\"_blank\">解脱</a>,诸有系囚令得解散,诸恐惧者得无所畏。”</p><p>辩积曰:“化其中人敢见我等皆得辩才,使诸伎乐转共谈语。”</p><p>超度无虚迹曰:“令其中人吾等目见,皆使究竟至于无上正真之道。”</p><p>时八菩萨八大弟子,各各如是悉共议已,到其城门。</p><p>于时,城中王波斯匿,有女名曰维摩罗达,厥年十二,端正殊妙,见者咸悦,第一洁白色如妙华,于月八日明星之时,与五百侍女平旦乘驾,五百梵志皆从其后,出行游观而诣祠坛,欲大祠祀。时诸梵志遥见比丘,心中念言以为不吉。诸梵志中有一梵志,年尊老耄,名曰梵天,谓离垢施女:“当知今日不祥,见诸比丘住于城门,止不须出,当还入城。见此等辈,求诸利义必不如意。”</p><p>时离垢施女,则为梵志而说颂曰:</p><p>“斯等志行, <a href=\"/remen/jiaohua.html\" class=\"keylink\" target=\"_blank\">教化</a><a href=\"/remen/gongde.html\" class=\"keylink\" target=\"_blank\">功德</a>, 于诸祠祀, 为最吉安。</p><p>梵志若能, <a href=\"/remen/gongyang.html\" class=\"keylink\" target=\"_blank\">供养</a>此等, 一切吉利, 终无有异。</p><p>则以梵戒, 调定憺怕, 越度诸恶, 无秽众尘。</p><p>此等所行, 为上良医, 慰劳疗治, <a href=\"/remen/zhongsheng.html\" class=\"keylink\" target=\"_blank\">众生</a>久疾。</p><p>是无瑕秽, 第一师则, 为无数人, 去众恶事。</p><p>于诸四见, 为已鲜明, 梵志卿来, 值上清净。</p><p>佛在<a href=\"/remen/shijian.html\" class=\"keylink\" target=\"_blank\">世间</a>, 最胜法王, 斯等是子, 罗汉成就。</p><p>今诸菩萨, 为最尊师, 孰有知者, 而舍之去?</p><p>两足之尊, 上福之田, 欲得生天, 施此众祐。</p><p>若惠与者, <a href=\"/remen/guobao.html\" class=\"keylink\" target=\"_blank\">果报</a>无量, 所可游处, 终不损耗。</p><p>顺斯等教, 具足相好, 是善<a href=\"/remen/futian.html\" class=\"keylink\" target=\"_blank\">福田</a>, 志性清净。</p><p>假使梵志, 发欢悦心, 则当逮得, 安隐离俗。</p><p>遵<a href=\"/remen/xiudao.html\" class=\"keylink\" target=\"_blank\">修道</a>教, 志未曾乱, 而行分卫, 常观<a href=\"/remen/jingjin.html\" class=\"keylink\" target=\"_blank\">精进</a>。</p><p>所可游居, 善护诸根, 诸根寂定, 斯众如海。</p><p>江海之水, 尚可升量, 十方土地, 亦可步度;</p><p>若有<a href=\"/remen/bushi.html\" class=\"keylink\" target=\"_blank\">布施</a>, 人中之王, 一切所行, 不可称量。</p><p>劫烧之时, 须弥山坏, 江海枯竭, 及所有地;</p><p>其有奉施, 众人尊王, 劫虽被灾, 福不可烧。”</p><p>于是梵志,为离垢施,而报颂曰:</p><p>“无得自恣, 从愚憨心, 莫祠祀时, 愿乐比丘。</p><p>斯等髡头, 而被<a href=\"/remen/jiasha.html\" class=\"keylink\" target=\"_blank\">袈裟</a>, 若志安解, 不习此党。</p><p>恐女父母, 不以欢悦, 吾等当启, 于大明王。</p><p>女所祠祀, 则亦不祥。 善哉尊女, 莫受比丘!”</p><p>于是离垢施,以偈报梵志曰:</p><p>“若堕恶趣, <a href=\"/remen/shengsi.html\" class=\"keylink\" target=\"_blank\">生死</a>之难, 虽有父母, 不能救济。</p><p>亦无余人, 及财神咒, 独斯等类, 乃能救脱。</p><p>吾弃捐身, 散在四方, 钦乐爱敬, 自归于佛。</p><p>终不希望, 余人之救, 唯当依附, 三尊宝耳!</p><p>譬如失目, 面瞻明镜, 外道异学, 若斯无益。</p><p>梵志犹如, 须弥山烧, 博闻如是, 力脱为要。</p><p>未曾乏少, 于博闻慧, 所可闻者, 悉为备具。</p><p>若能听闻, 即奉<a href=\"/remen/xingzhe.html\" class=\"keylink\" target=\"_blank\">行者</a>, 此乃为持, 一切难及。”</p><p>于是梵志谓离垢施女:“初未曾见于尊佛及比丘众,从何<a href=\"/remen/yinyuan1.html\" class=\"keylink\" target=\"_blank\">因缘</a>而生欢悦?”</p><p>女即答曰:“梵志欲知,我初生时,母以我著金宝床上,上<a href=\"/remen/xukong.html\" class=\"keylink\" target=\"_blank\">虚空</a>中五百天子而共飞行,我适见之,以无数事叹佛功德及法圣众。适闻音声,时于众中有一天子,初未曾见如来至真,问诸天子所叹如来德何所类。时诸天子察我心念,志怀笃信,即说此偈而赞叹佛:</p><p>“头发绀青色, 净好而右旋,</p><p>如水百叶莲, 犹月满盛明。</p><p>白毛眉中回, 犹如雪之光,</p><p>胜眼如青莲, 若蜂中之王。</p><p>人中尊师子, 唇像若赤朱,</p><p>眉睫甚细妙, 平正而善姝。</p><p>广长舌覆面, 乃至于发际,</p><p>其教清和悦, 充可智者意。</p><p>其声如钟鼓, 箜篌笳笛笙,</p><p>其音和且雅, 犹如琴瑟筝。</p><p>哀鸾真陀乐, 莺鸟及鹍鸡,</p><p>赤觜鸣于林, 最胜音超彼。</p><p>辞若师子吼, 妙声坏众病,</p><p>已离诸垢秽, 言诚断诸见。</p><p>行游若坐众, 闻者悉解释,</p><p>所言无缺漏, 可悦一切人。</p><p>胜己舍中边, 犹如寂灭度,</p><p>言辞无慢恣, 形体甚奇妙。</p><p>辞质无谄饰, 皆为众说行,</p><p>如集华为鬘, 佛慧音如是。</p><p>诸念悉丰满, 胜臂过于膝,</p><p>其掌正且均, 手指纤长好。</p><p>巍巍身坚固, 宝容若紫金,</p><p>佛体显如日, 远现悉闻音。</p><p>毛软亦绀色, 一一生上旋,</p><p>佣髀犹龙象, 而膝平博好。</p><p>安平足如画, 于下生相轮,</p><p>称佛德如是, 我时粗听闻。</p><p>在世无所慕, 度于诸有处,</p><p>大哀上良医, 救济众生务。</p><p>断除诸系缚, 无著如莲华,</p><p>梵志我从天, 闻叹佛若此。”</p><p>离垢施女谓梵志:“我从诸天闻如是比叹佛功德,从是以来不自识念而复睡眠,亦复无有淫怒、愚痴、危害之想,从是以来不自识念贪著父母、兄弟、姊妹、亲属知识,亦不爱念璎珞衣服及身<a href=\"/remen/shouming.html\" class=\"keylink\" target=\"_blank\">寿命</a>、国城游观,唯独恭恪<a href=\"/remen/nianfo.html\" class=\"keylink\" target=\"_blank\">念佛</a>大圣。梵志当知,以是之故,如来所在广说经法,吾悉听之,不失一句义理严妙。我常昼夜恒观睹佛,无不见时。吾以昼夜见佛正觉,欲听闻法,奉敬圣众而无厌极。”</p><p>时离垢施,嗟叹于佛听众之德,梵天梵志、五百群众闻之欣然,皆发无上正真道意。女即下车,趣诸菩萨及大弟子,普为稽首一一礼足,一心恭恪而叉手住。时,舍利弗观离垢施女。离垢施女问舍利弗:“唯贤者,为女人身处于二识,尘欲如火多有放逸,所可好喜心不顺念,不志解脱而自放逸。善哉!贤者,唯为我等如应<a href=\"/remen/shuofa.html\" class=\"keylink\" target=\"_blank\">说法</a>,哀矜长夜安隐无难。”</p><p>说于此语适欲竟时,王波斯匿与诸群臣,寻到彼间。王闻斯言,谓离垢施女:“惟习乐何故勤劳颜色憔悴而游此间?从生以来未曾步行,初不眠寐,卒<a href=\"/remen/faxin.html\" class=\"keylink\" target=\"_blank\">发心</a>行而不戏乐,无以自娱。”于是王波斯匿,为离垢施,而说颂曰:</p><p>“颜貌净妙, 犹天玉女, 璎珞仪式, 香熏衣服。</p><p>如今女身, 何所患厌? 汝既无有, 睡眠之解。</p><p>处在国土, 仓库盈富, 女之父母, 常得自由。</p><p>何所不乐, 今得自在? 其心何故, 不好在家?</p><p>又女父母, 而相可悦, 一切众人, 之所恭敬。</p><p>何故不乐, 游坐此间? 若干璎珞, 自严其身。</p><p>汝岂闻耶? 若见之乎, 所以恐怖, 心怀懈倦。</p><p>女当为吾, 宣畅此意。 今女所誓, 欲求何愿?”</p><p>时离垢施,则为父王,而说颂曰:</p><p>“大王不觉, 生死之难, 诸阴之患, 危脆之身。</p><p>贪欲之想, 所行如化, 人命在世, 不住须臾。</p><p>大父当了, 我处毒蛇, 安得睡眠, 及诸所欲?</p><p>于今计此, 四毒之蛇, 心自念言: 何所悦乐?</p><p>为诸仇敌, 所见逼迫, 处在众苦, 云何得安?</p><p>尘劳之怨, 所见唐突, 吾当云何, 游于娱乐?</p><p>堕毒中者, 谁得睡眠? 未舍怨家, 云何<a href=\"/remen/huanxi.html\" class=\"keylink\" target=\"_blank\">欢喜</a>?</p><p>堕大坑堑, 何所恃怙? 尊王当知, 处世如是。</p><p>如今睹察, 最胜自在, 寻时发心, 令我得佛。</p><p>王听我言, 未曾见闻, 为菩萨者, 而怀放逸。</p><p>畏于弊兽, 而驰迸走, 仇敌执杖, 举刀逐人,</p><p>而复饥渴, 入于空聚, 畏生死贼, 谁当乐者?</p><p>今此画箧身, 计之亦如是,</p><p>而常怀受斯, 依兽四害蛇,</p><p>无量之阴盖, 怨贼之患难,</p><p>孰乐于旷野, 畏惧之境界?”</p><p>于是离垢施,谓舍利弗:“唯问贤者<a href=\"/remen/zhihui.html\" class=\"keylink\" target=\"_blank\">智慧</a>之事,当以答我。所言智慧,叹于耆年智慧最尊。其智慧者,为有为乎?若无为耶?假使有为,则为起生、灭、坏之事虚伪之法。设无为者,离于三相,以是之故,为无所起;设无所起,则无合会;其智慧者,悉无所有。”时,舍利弗默无以报。</p><p>大目连曰:“仁舍利弗,当时发遣离垢施问。”舍利弗答曰:“女所寤者,不问有为及与无为,讲无所起,不可言声以答发遣。”</p><p>离垢施女问大目连:“<a href=\"/remen/shizun.html\" class=\"keylink\" target=\"_blank\">世尊</a>叹贤者,神足为最耆年,云何立众人想现神足乎?为法想耶?若立人想现神足者,人虚无实,神足亦空。欲以法想,法无所造,其无所造彼无所获,以无所获则无所想。”大目揵连默无言报。</p><p>大迦葉曰:“仁大目连,以时发遣女人所问。”目连答曰:“女之所问,不以想念无有想说,无作无念,唯诸如来、众菩萨等乃能发遣。”</p><p>离垢施女问大迦葉:“佛叹耆年知足第一,云何迦葉假使住于八思议门,而禅三昧愍哀众人,起行分卫所受食者,若一杓供此人之等,悉当生天,为以身事毕众祐乎?若以心了?设以身者,身则属外,不可以身而了事矣。有计身者,譬如草木墙壁瓦石,以是之故,不可了别。设用心者,心无所住以故不了。设以身心,在于外者,则无所有不可用了。”迦葉默然。</p><p>须菩提曰:“唯大迦葉,当时发遣女人所问。”迦葉答曰:“今女所问,悉无所受则应本际。以是之故,不可发遣。”</p><p>离垢施女问须菩提:“佛叹耆年在于闲居行空第一,其空法者,为有所说叹有形乎?设欲说法,法无起相亦无灭相。其有不起不灭相者,彼则平等;其平等者则为调定;其调定者则为无本;其无本者亦无所作;无所作者则无言说;已无言说则<a href=\"/remen/wuxin.html\" class=\"keylink\" target=\"_blank\">无心</a>念;其无心念则无真实;设无所有则无有实;其不有实则是圣贤之所叹咏。”须菩提默,无以加报。</p><p>邠耨曰:“须菩提,以时发遣女之所问。”须菩提曰:“不当于此有所说也!默然为安。所以者何?女之所问无放逸事,有所说者则堕短乏有计法界,无有言说斯归于空。”</p><p>离垢施女问邠耨曰:“佛叹贤者讲法最尊耆年,以何因缘说法?设无因缘,则无所益。若以因缘讲说法者,则与愚痴凡夫同等。所以者何?愚痴凡夫与因缘俱,是故贤者不离愚痴凡夫之法。设无因缘无有形类,云何说法?<a href=\"/remen/wuyuan.html\" class=\"keylink\" target=\"_blank\">无缘</a>对故。”邠耨默然。</p><p>离越曰:“贤者,以时发遣女之所问。”邠耨答曰:“今女所问,不用习俗,问究竟度。究竟度者,则无言趣亦不可说。”</p><p>离垢施女问离越曰:“佛叹耆年行禅最尊,为以何心依猗于禅?为不用心?设用心者,心则如幻虚无所有,其三昧定亦无所有。设以无心,一切外处,诸屋宫殿、草木枝叶悉得三昧。所以者何?斯物无心。”离越默然。</p><p>阿那律曰:“贤者,以时发遣女问。”离越答曰:“女之所讲,问佛境界,则非弟子之所发遣。”</p><p>女问离越:“云何贤者,声闻法异?如来异乎?设以差别,其无为者则当殊别。一切贤圣悉无为矣!其无为者则无所生,其无所生则无有二,其无二者不可名二,何故说此寂无以报?”</p><p>离垢施女问阿那律:“佛叹耆年天眼最尊,云何贤者因以天眼有所见乎?为无见耶?设有所见则为有常,设无所见则堕断灭。所见无形为有别耶?”阿那律默。</p><p>阿难言曰:“贤者,以时发遣女问。”阿那律曰:“女之所问,除猛智慧,则不可以言说答之,默然为安。”</p><p>离垢施女问阿难曰:“佛叹贤者博闻最尊,今仁博闻,斯为何谓义?何所趣为用严饰?设以义者,义无言说,其无言说不以耳识而分别之,耳无所识不能分别,不能别者则无有言。假以严饰如世尊言,当归正义莫取严饰,是故贤者不以博闻而为要也。”阿难默然。</p><p>文殊师利曰:“仁者阿难,以时发遣女之所问。”阿难答曰:“今女所问,呵文字说而为博闻不可发遣,问于要义。要义无心,无心无处,非是学者所可言议,唯<a href=\"/remen/rufa.html\" class=\"keylink\" target=\"_blank\">如法</a>王及度无极。”</p><p>离垢施女问文殊师利:“佛叹仁者,于诸菩萨信解深妙最第一尊,以十二缘深故深乎?为以自然深故深耶?设以缘起为深妙者,又其缘起则无所行。所以者何?其缘起者无来无去,不可别知眼之所识,不可别知耳鼻口身<a href=\"/remen/yishi.html\" class=\"keylink\" target=\"_blank\">意识</a>所趣,唯缘起者无所习行。假使自然深故,深者则其自然无有自然,达自然者亦无有所。”</p><p>文殊答曰:“本际深妙故曰为深。”</p><p>其女报曰:“本际无际,以是之故,其二慧者为无有慧。”</p><p>文殊师利曰:“若无智者,则为颠倒。其本际者,假有言耳!”</p><p>其女报曰:“其无智者,亦无颠倒此之谓也。度于言说,亦不可得而无颠倒。”</p><p>文殊师利曰:“吾以假言而说此耳!”</p><p>其女报曰:“如来菩萨超出言说,不可以言而有所畅。”</p><p>离垢施女问不虚见:“向族姓子而自说言,令城中人悉得无上正真之道,男女大小其有以眼见光明者,睹如来究竟正觉。云何如来有色身乎?为法身耶?说法身者则无形像,若使有见如色身者则不见佛。如世尊云:</p><p>“其有见我色, 若以音声听,</p><p>斯为愚邪见, 此人不见佛。</p><p>“设以法身,法身不可见。所以者何?其法身者,以舍眼识无所造作,习俗之事不可得见。”不虚见默然。</p><p>宝英曰:“以时发遣女之所问。”不虚见曰:“女问无类不可发遣。”女报不虚见:“我不问类,亦不问无类。”时不虚见,以此言辞寂无所对。</p><p>离垢施女问宝英曰:“如今向者族姓子云,令其城中往古诸藏,悉自然现满中众宝。仁如是者,持宝来乎?此为何致而至是?见法无衣食,设猗衣食则与愚痴凡夫俱同,所以愚痴凡夫常猗衣食。设无衣食者,不猗世间所有众珍宝。”宝英默然。</p><p>离垢施女问弃诸恶趣曰:“向族姓子作是言曰,令其城中一切众人犯地狱罪,悉使其人令现在世殃衅轻微弃捐诸恶不可思议。如佛所言人所犯罪,会当受之不可得脱。若不可脱,云何欲令无智使罪轻微?诸法无主欲令有主,自有所作欲令无作。”</p><p>弃诸恶趣曰:“当以誓愿令罪微轻。”</p><p>其女报曰:“又族姓子,诸法平等,不可以愿而使动转。假使能者,一一诸人所兴誓愿心自念言:‘我皆当度一切众生至般泥洹。’设使所愿必能成者,则当能制令其所愿而不退转。”弃诸恶趣默无言报。</p><p>离垢施女问弃诸阴盖曰:“向族姓子与此念言,令城中人悉无尘劳众结之缚,除<a href=\"/remen/wuyin.html\" class=\"keylink\" target=\"_blank\">五阴</a>盖。仁所三昧可定意者,欲使众人不增五盖。于意云何?三昧属己,属他人耶?设使属己,一切诸法皆悉无为,亦无合会。云何仁者,以三昧定,令一切人不著五盖?设属他人,不能于他而造恩德。”</p><p>弃诸阴盖曰:“当以慈心而疗治此。”</p><p>其女报曰:“一切诸佛皆行慈心,亦有佛土一切众生故长不尽。”弃诸阴盖默无言也。</p><p>离垢施女问光世音曰:“向族姓子而发此言,令其城中所居人民,闭在牢狱使得解脱,诸有系囚自然得出,诸有恐惧得无所畏,所疗治者有阴受乎?为无所受?设有所受,则属愚夫,以故不应无有受阴也。若无所受,则无所作,其无所作不能成就。”光世音默。</p><p>辩积曰:“以时发遣女之所问。”光世音曰:“女之所问不起不灭,以是之故不可发遣。”</p><p>女又报曰:“于光世音所之云何不起不灭?宁有问乎?”</p><p>答曰:“不起不灭,彼无文说。”</p><p>女又报曰:“无文字说则为智者,因示文字而有所讲,不著文字无所挂碍,无所挂碍则为法界,以是之故,晓了法者便无所著。”</p><p>离垢施女问辩积曰:“向族姓子而发此言,令其城中一切人民,目睹我者又我所见,悉得辩才,使诸伎乐转共谈语。仁之辩才巍巍若斯,以何等念而兴立乎?为于是立而起生乎?设以生念而兴立者,一切众生皆兴立念,以是之故,不至寂然。若以所生得成就者,则虚妄矣!若不兴念则无所作,无所作者无寂不定。”</p><p>辩积答曰:“我属所愿为初发心众人之故,示愿之矣!假使有人来见我者,悉得辩才。”</p><p>女又报曰:“族姓子,其初发心有行处耶?设使有者则为常见,若无所有不当谓之为导御矣!悉离诸行。”辩积默然。</p><p>离垢施女问超度无虚迹曰:“向族姓子而自谓言,令其城中所有人民,我自所睹敢察我者,见不虚妄至于无上正真之道。云何佛道,为有、为无?假使有者,则是有为便可爱取。设无为者,无实不谛不可<a href=\"/remen/shouchi.html\" class=\"keylink\" target=\"_blank\">受持</a>。”</p><p>超度无虚迹曰:“所谓道者,慧圣之辞。”</p><p>女又报曰:“其圣慧者有所起耶?而复为行寂然事乎?假有所起,是为思惟不顺之事,则当成于有为慧矣!行有为慧,便成愚痴冥冥之识所可分别。若以寂然则无颠倒,则无反覆;以无反覆,是则菩萨、弟子、缘觉、如来至真,无有思想。愚騃之夫乃想道耳,不谓智者。”超度无虚迹默然无言。</p><p>于是贤者须菩提,谓大弟子及诸菩萨:“便从是还,不须入城复行分卫。所以者何?是应分卫饮食供馔,离垢施女向者说法,我等听受,今日则当以法为食。”</p><p>时女答曰:“唯须菩提,向者所说无举无下,仁者云何有所志愿而怀想念欲诣精舍而处游居?唯须菩提,<a href=\"/remen/shamen.html\" class=\"keylink\" target=\"_blank\">沙门</a>之行出所止处,无有放逸不乐自恣。沙门之法而无所著,其无所著则无恚恨,不怀恨者则无所行,无所行者贤圣之谓。”</p><p>八大弟子及八菩萨、五百梵志,离垢施女、王波斯匿及余大众,往诣佛所稽首足下,绕佛三匝却在前坐。离垢施女绕佛七匝,住世尊前,以偈歌颂,而问事矣:</p><p>“我问于世尊, 无著难得伦,</p><p>清净无所倚, 名称不可量,</p><p>救济于众生, 施以<a href=\"/remen/ganlu.html\" class=\"keylink\" target=\"_blank\">甘露</a>悦,</p><p>云何为菩萨, 而成就其行?”</p><p>于是离垢施,长跪叉手问世尊曰:“何谓菩萨在于树下降魔官属?何谓菩萨震动一切诸佛之土?何谓菩萨演光普照无量佛国?何谓菩萨而从诸佛逮总持法?何谓菩萨寂然定意而成三昧?何谓菩萨究竟众行而获神足?何谓菩萨而常端正?何谓菩萨而得化生?何谓菩萨大富饶财?何谓菩萨得大智慧?何谓菩萨常识<a href=\"/remen/suming.html\" class=\"keylink\" target=\"_blank\">宿命</a>?何谓菩萨与诸佛会?何谓菩萨而致逮得三十二相?何谓菩萨而能成就八十种好?何谓菩萨而得辩才?何谓菩萨得致福田?何谓菩萨眷属常和?何谓菩萨所愿佛土寻如意生?”</p><p>佛告离垢施女:“善哉!善哉!乃能发问如此之义,为诸菩萨摩诃萨施多所安隐,多所哀念愍伤。诸天及十方人,谛听!谛听!善思念之,吾当解说。”</p><p>“唯然,世尊,愿乐欲闻。”离垢施及与众会受教而听。</p><p>佛告离垢施:“菩萨有四事法,在于树下降魔官属。何谓为四?未曾贪著他人利养,志常不乐绮饰之言,劝无数人令顺本德,以无盖慈向于众生,是为四。”佛时颂曰:</p><p>“未曾怀嫉妒, 离于绮饰丽,</p><p>劝化无数人, 使行众德本,</p><p>常遵修慈心, 向于十方人,</p><p>而降魔怨敌, 自在所游居。”</p><p>佛告离垢施:“菩萨有四事法,震动一切诸佛之土。何谓为四?言行相覆入深法忍,志愿坚固于善<a href=\"/remen/zhengfa.html\" class=\"keylink\" target=\"_blank\">正法</a>,劝化无量一切人民令志无上正真之道,使善爱乐微妙之慧,是为四。”佛时颂曰:</p><p>“言行常相应, 晓了深妙义,</p><p>所愿常坚固, 逮得清白法,</p><p>劝化无数人, 使志无上道,</p><p>以是四法故, 能动亿佛土。”</p><p>佛告离垢施:“菩萨有四事法,演光普照无量佛国。何谓为四?常于冥处而燃灯火,于末乱世亦护经典而为诸乱处处不闲,因说经道显法光明,以宝香华供散佛寺,是为四。”佛时颂曰:</p><p>“常施以灯火, 清净之光明;</p><p>最后穷冥世, 而护于经典;</p><p>为放逸众人, 而讲说经法;</p><p>以奇珍之宝, 而供养塔寺。</p><p>菩萨由是故, 演放其光明,</p><p>照曜无央数, 亿千诸佛土,</p><p>众人得蒙晖, 悉致于大安,</p><p>则便发志求, 无上之佛道。”</p><p>佛告离垢施:“菩萨有四<a href=\"/remen/fashi.html\" class=\"keylink\" target=\"_blank\">法事</a>,而从诸佛逮得此法。何谓为四?以若干种而与各各奇异布施,一切璎珞<a href=\"/remen/zhuangyan.html\" class=\"keylink\" target=\"_blank\">庄严</a>玉女惠诸求者,昼夜殷勤咨嗟宣畅如来之德,既有所行志多在于<a href=\"/remen/banruo.html\" class=\"keylink\" target=\"_blank\">般若</a>波罗蜜,是为四。”佛时颂曰:</p><p>“用若干之慧, 逮得于总持;</p><p>庄严以璎珞, 殊妙玉女施;</p><p>常咨嗟佛德, 殷勤精修务;</p><p>求智度无极, 诸佛之圣慧。</p><p>由是之<a href=\"/remen/fubao.html\" class=\"keylink\" target=\"_blank\">福报</a>, 逮得于总持,</p><p>而行加精进, 百千劫不坐,</p><p>其十方诸佛, 所可讲说法,</p><p>强识之达士, 一切悉得受。”</p><p>佛告离垢施:“菩萨有四事法,寂然定意而成三昧。何谓为四?患厌生死诸所可作,不乐居家志常欲舍,奉行精进弃捐多事,所可兴造尊崇洪业,是为四。”佛时颂曰:</p><p>“弃捐一切周旋处, 彼修一心如虚空,</p><p>志无放逸行精进, 所可修业能究竟,</p><p>意达行此<a href=\"/remen/side.html%09\" class=\"keylink\" target=\"_blank\">四德</a>事, 遵修佛道斯寂妙,</p><p>便得三昧心憺怕, 则成正觉佛道行。”</p><p>佛告离垢施:“菩萨有四事法,究竟众行而获神足。何谓为四?常轻便身,心不懈废,于一切法而无所著,察于四大如虚空界,是为四。”佛时颂曰:</p><p>“常轻便其身, 心柔和无懈,</p><p>而于一切法, 未曾有所著,</p><p>一心立其志, 观察于四大,</p><p>而常以平等, 瞻之如虚空。</p><p>于此诸四法, 何因得兴行,</p><p>聪达以是故, 逮无量神足,</p><p>则以须臾间, 至百千佛土,</p><p>见无数诸佛, 稽首为作礼。”</p><p>佛告离垢施:“菩萨有四事法,而常端正。何谓为四?未曾嗔恚,离于诤讼瑕秽之结;<a href=\"/remen/lifo.html\" class=\"keylink\" target=\"_blank\">礼佛</a>塔寺,信悦伏身;笃于庄严建立禁戒,善言应人不以蔽碍;观于法师如奉世尊。是为四。”佛时颂曰:</p><p>“不造嗔恚向他人, 舍于厌秽蠲除垢,</p><p>常殊胜心念于道, 当以恭敬扫佛寺,</p><p>奉修法禁护诸戒, 而以善言应对人,</p><p>为菩萨者不怀结, 观于法师如世尊。</p><p>以能习此妙法者, 菩萨欢悦意勇猛,</p><p>因此端正睹者欣, 无数百人共瞻察。”</p><p>佛告离垢施:“菩萨有四事法而得化生。何谓为四?作佛形像坐莲华上;又以青红黄白莲华捣末如尘,具足擎行供养如来,若散塔寺;多所愍伤于一切人;坚执禁戒,未曾求取他人瑕阙。是为四。”佛时颂曰:</p><p>“作佛形像坐莲华, 细捣众华具施寺,</p><p>不求他阙怀愍伤, 则得化生莲华中。</p><p>识念十方诸群黎, 劝助众德令解脱,</p><p>若能习是德称行, 则得化生尊导前。”</p><p>佛告离垢施:“菩萨有四事法,大富饶财。何谓为四?常行恭敬施不慢恣,以好被服而惠与人,常怀笃信喜乐淳淑,释置邪见,是为四。”佛时颂曰:</p><p>“其人若布施, 恭敬无慢恣,</p><p>于一切众物, 未曾有猗著。</p><p>以能笃信乐, 诸佛之教诫,</p><p>便能常自在, 致大富饶财。</p><p>心专怀恭吝, 无谄无嫉妒,</p><p>未曾求人短, 无有刚强行,</p><p>志性常质朴, 所见修正直,</p><p>以是行之故, 每富多财宝。”</p><p>佛告离垢施:“菩萨有四事法,得大智慧。何谓为四?未曾爱惜嫉于经典;若有犹豫辄为决疑;若<a href=\"/remen/xiuxing.html\" class=\"keylink\" target=\"_blank\">修行</a>者如应分别;设有所说晓了空事,身遵众行。是为四。”佛时颂曰:</p><p>“不为他人爱惜法, 则能为众决狐疑,</p><p>常以教化劝诲人, 思惟空事诸佛行。</p><p>若有士尊习是法, 得大智慧名称普,</p><p>皆能顺从诸<a href=\"/\" class=\"keylink\" target=\"_blank\">佛教</a>, 还成是寂通达句。”</p><p>佛告离垢施:“菩萨有四事法,常识宿命。何谓为四?讽诵经典常行精进,久可忘者而习得之,念故达新可所讽诵,识念句义分别了说;心口相应,以柔软辞为他人讲;立无量行而以殷勤修设法施,常护生死众苦恼者;嗟叹泥洹宣示安隐,方便晓了遵三昧行喜劝助人。是为四。”佛时颂曰:</p><p>“讽诵经典念所忘, 以可意悦为说空,</p><p>修行经典未曾倦, 专念三昧无众想。</p><p>以能奉行此四法, 得知宿命大巍巍,</p><p>识念千劫不可议, 疾得<a href=\"/remen/chengfo.html\" class=\"keylink\" target=\"_blank\">成佛</a>众导师。”</p><p>佛告离垢施:“菩萨有四事法,与诸佛会。何谓为四?宁失身命不诽经道,尽其形寿不谤菩萨,假使被害初未曾与恶友相随,常念诸佛奉行三昧,是为四。”佛时颂曰:</p><p>“未曾谤毁<a href=\"/fojing/\" class=\"keylink\" target=\"_blank\">佛经</a>道, 亦不敢讪菩萨短,</p><p>弃捐远于恶亲友, 而常心念诸佛行。</p><p>玩习于此圣<a href=\"/remen/daode.html\" class=\"keylink\" target=\"_blank\">道德</a>, 以故得与如来会,</p><p>为诸最胜所见受, 乃至成佛无上道。”</p><p>佛告离垢施:“菩萨有四事法,而致逮得三十二相。何谓为四?割己珍宝则以供散如来塔寺,以种种香合作香油而涂熏之,若复燃灯散种种华,顺敬贤圣而行道教,是为四。”佛时颂曰:</p><p>“珍奇异宝供佛寺, 须曼油香燃灯熏,</p><p>若干种华而散施, 尊悦意行不失义。</p><p>致身奇相三十二, 端正巍巍众德备,</p><p>以是法故成就相, 因致最胜人中尊。”</p><p>佛告离垢施:“菩萨有四事法,而能成就八十种好。何谓为四?常以敷设若干法座,供事他人谦愻无厌,数数往诣奉见法师,劝化众生使入佛道,是为四。”佛时颂曰:</p><p>“若干种衣敷设座, 奉事于人未曾懈,</p><p>为众人故常慕法, 缘是得致八十好。</p><p>劝化群萌入佛慧, 若行此法道无难,</p><p>菩萨习是功德已, 缘此得致八十好。”</p><p>佛告离垢施:“菩萨有四事法,而得辩才。何谓为四?导利菩萨之妙箧藏,诵习三品诸佛经典,昼夜各三思惟<a href=\"/remen/juewu.html\" class=\"keylink\" target=\"_blank\">觉悟</a>;一切世间悉保信之,诸佛之道不起不灭;执持止足分别观察;能奉行说不惜身命。是为四。”佛时颂曰:</p><p>“谨慎将护菩萨藏, 昼夜奉行三品法,</p><p>得无从生不贪世, 开化解说诸佛教,</p><p>欢喜悦故顺道化, 执持所诲十力义,</p><p>未曾爱惜身寿命, 以<a href=\"/remen/fofa.html\" class=\"keylink\" target=\"_blank\">佛法</a>故察诸行。</p><p>则能奉修此四德, 辄因顺俗妙辩才,</p><p>为天世人所奉事, 而持奇异饰华鬘。”</p><p>佛告离垢施:“菩萨有四事法,得致佛土。何谓为四?不怀异心,意常平等,将顺佛道,不违四辈,是为四。”佛时颂曰:</p><p>“见闻他人得供养, 未曾怀嫉妒于彼,</p><p>常行等慈志<a href=\"/remen/wuwo.html\" class=\"keylink\" target=\"_blank\">无我</a>, 离于供事乐如空。</p><p>以此四法不可量, 而常将护怀慈心,</p><p>得清<a href=\"/remen/jingtu.html\" class=\"keylink\" target=\"_blank\">净土</a>妙庄严, 速疾逮成致正觉。”</p><p>佛告离垢施:“菩萨有四事法,眷属常和。何谓为四?未曾破坏他人眷属;若有诤讼劝令和合;讽诵经法开导于人;而舍两舌谗言之辞,常赞叙人。是为四。”佛时颂曰:</p><p>“未曾破坏他眷属, 若有斗诤劝使和,</p><p>讽诵经法为人说, 初不两舌别乱人。</p><p>设能奉行斯四法, 致得眷属不离散,</p><p>由是群从顺清净, 缘此四法得备悉。”</p><p>佛告离垢施:“菩萨有四事法,所愿佛土寻如意生。何谓为四?若见他人逮成智慧不怀嫉妒心,常能修习<a href=\"/remen/liuboluomi.html\" class=\"keylink\" target=\"_blank\">六波罗蜜</a>;见诸菩萨视之如佛;发意菩萨及坐道场,等心供顺无谀谄也;未曾求于虚伪之德,便能致得供养之利。是为四。”佛时颂曰:</p><p>“见德供养不嫉妒, 志慕清净波罗蜜,</p><p>见诸菩萨念如佛, 不以利养怀谀谄。</p><p>菩萨若能习是德, 则能到见十方佛,</p><p>从意所愿见佛土, 辄如心念得<a href=\"/remen/wangsheng.html\" class=\"keylink\" target=\"_blank\">往生</a>。”</p><p>于是离垢施重白佛言:“向者世尊所设教诲,假使我身不奉此法而有毁漏,则为违欺于今现在十方诸佛无极大圣。”</p><p>时,大目连谓离垢施:“此事甚妙,勿得轻易!道法玄微汝未晓了,诸菩萨行甚亦难办,不可趣尔女人之身,逮得无上正真之道成最正觉。”</p><p>离垢施女报目连曰:“如我所言至诚不虚,吾将来世得成如来、至真、等正觉、明行成、为善逝、世间解、无上士、道法御、<a href=\"/remen/tianren.html\" class=\"keylink\" target=\"_blank\">天人</a>师、号佛世尊,此三千<a href=\"/remen/daqianshijie.html\" class=\"keylink\" target=\"_blank\">大千世界</a>六反震动,勿令众生有退还者,天雨众华,箜篌乐器不鼓自鸣,我转女像得为男子而年八岁。”适立斯誓愿,应时三千大千世界六反震动,箜篌乐器不鼓自鸣,离垢施女身变为男,形八岁童子。</p><p>时,大目连即从坐起,更整衣服,右膝著地,叉手白佛:“唯天中天,从今已往归诸菩萨及初发意,为之作礼谦逊顺教至诚佛道。所以者何?今小女子,乃能兴发兹道变化,威神无极巍巍尊妙,所可建立至诚之愿,一切悉现<a href=\"/remen/zhendi.html\" class=\"keylink\" target=\"_blank\">真谛</a>瑞应,当具足成果如所言。”</p><p>佛言:“如是,目连,如汝所云,从初发意修菩萨行,至坐佛树则为天上世间众祐,过诸声闻及与缘觉。”</p><p>时佛欣笑。诸佛之法,若欣笑时,有五色光而从口出,照十方界,极于上界三十三天,还绕三匝从顶上入。</p><p>贤者阿难便从坐起,更整衣服,叉手白佛,以偈叹曰:</p><p>“其声如大梵, 诸天龙鬼音,</p><p>如哀鸾悲鸣, 微妙甚弘雅。</p><p>响若雷震雨, 咸悦众人心,</p><p>假使欣笑时, 多所而踊跃。</p><p>愿大德之海, 十力笑何因?</p><p>唯为分别说, 令疑者得解。</p><p>他六反震动, 普土莫不曜,</p><p>雨柔软众花, 堕诸天人上。</p><p>化制外异学, 如狮子御兽,</p><p>愿为我分别, 何故而欣笑?</p><p>日月亿千垓, 明珠电火焰,</p><p>诸天龙神明, 梵天王威德。</p><p>能仁若出光, 清净无垢尘,</p><p>十方明悉蔽, <a href=\"/remen/foguang.html\" class=\"keylink\" target=\"_blank\">佛光</a>独显现。</p><p>白毛眉间生, 洁白如妙珂,</p><p>细滑若好衣, 美泽犹真珠。</p><p>圣光如云气, 照百千佛土,</p><p>众所之戴仰, 愿说何故笑?</p><p>调定其心意, 眉相哀世俗,</p><p>细微超乳色, 如山雪远现。</p><p>青黄赤白黑, 复如紫红相,</p><p>若干千光明, 从能仁口出。</p><p>照遍三千国, 悉蔽日月明,</p><p>乃至通虚空, 照一切众生。</p><p>令火灭水竭, 大海尚枯涸,</p><p>佛所说至诚, 未曾有差异。</p><p>假使十方人, 悉成为缘觉,</p><p>一一致智慧, 寿百亿垓劫,</p><p>皆来住佛前, 一时启问义,</p><p>能仁等同时, 一音悉决疑。</p><p>普慧度无极, 靡所不晓了,</p><p>大福威唯说, 奇相三十二,</p><p>何因而欣笑? 云何说道慧?</p><p>诸天世间人, 闻美软密教。”</p><p>佛告贤者阿难:“见离垢施,志求佛道立至诚愿,三千大千世界六反震动,变成男子?”</p><p>阿难言:“见。”</p><p>佛言:“是离垢施菩萨,发无上正真道造行已来,八十百千阿僧祇劫,然后文殊师利乃发道意。女成佛时,复次如文殊师利,四十八万诸菩萨等,佛土清净为一佛土。”</p><p>时大目连问:“离垢施,汝族姓子建立于慧,发无上正真道意以来久远,何以不转于女人身?”</p><p>离垢答曰:“世尊叹仁神足最尊,卿何以故不转男子?”目连默然。</p><p>离垢施曰:“不以女身及男子形逮成正觉。所以者何?道无所起,无有能成无上正觉。”</p><p>文殊师利白佛:“难及!世尊,离垢施菩萨深入微妙巍巍乃尔。”</p><p>佛告文殊:“离垢施菩萨,从六十亿诸佛世尊行空三昧,从八十亿佛启受奉行不起法忍,从三十亿佛启问深妙<a href=\"/remen/pusadao.html\" class=\"keylink\" target=\"_blank\">菩萨道</a>品,供养奉事八十亿佛,饮食肴膳衣服钵器是为究竟,决了无疑欲有所了,开化一切故,问印三昧。”</p><p>佛语文殊:“若有族姓<a href=\"/remen/zinv.html\" class=\"keylink\" target=\"_blank\">子女</a>,受此经法,广为他人分别说者,德不可量!假使有人恒沙佛土满中七宝,兴设布施,不如受持讽说此经,福过于彼不可称计。是诸菩萨因之报法,当须饮食,从得成就。”</p><p>文殊师利问佛:“是经名何?云何奉行?”</p><p>佛言:“是经名《分别辩才普达悉周》,离垢施问当奉持之。”说是经时,八十亿天与人,究竟决了无上正真道意。</p><p>时,辩积菩萨白世尊曰:“离垢施菩萨久如当成无上正真之道,为最正觉?”</p><p>佛言:“族姓子,过恒沙等百千阿僧祇劫,当得佛道,号名离垢光英王如来、至真、等正觉、明行成、为善逝、世间解、无上士、道法御、天人师、号佛世尊,劫名无量德自由,诸声闻菩萨,所居服食犹如天上。”时离垢施菩萨,闻佛授决,踊在空中去地八十亿七尺,放身光明照百千亿诸佛国土,在世尊上化现八万四千琦宝之盖以供养佛,则于虚空示无央数神足变化,礼于十方不可称计如来至真,供养毕讫寻复来还,住于佛前。</p><p>于时,梵天、梵志及五百众闻佛授与离垢施决,及见变化,益用欢喜,踊跃自庆,<a href=\"/remen/shanxin.html\" class=\"keylink\" target=\"_blank\">善心</a>生焉,同合一声,以偈叹曰:</p><p>“其有奉敬佛, 是等大福利,</p><p>若稽首正觉, 便逮平等法。</p><p>宿世犯罪衅, 生于梵志家,</p><p>见世尊弟子, 口宣言不祥。</p><p>唯今自悔过, 坐说此言故,</p><p>睹见诸<a href=\"/remen/fozi.html\" class=\"keylink\" target=\"_blank\">佛子</a>, 所语不顺义。</p><p>其不见世尊, 人中之尊王,</p><p>得人身无益, 不宜受饮食。</p><p>离垢施知之, 吾等虚妄祠,</p><p>睹见佛诸子, 恭敬为稽首。</p><p>善为我等说, 吾初生堕地,</p><p>得见于导师, 便逮闻佛名。</p><p>彼叹圣功德, 正真无虚妄,</p><p>吾等辈一切, 闻之愿道意。</p><p>是我本余福, 还得闻佛音,</p><p>来到导师所, 听省经典义。</p><p>见礼于世尊, 闻察无上法,</p><p>蒙见导师故, 解脱众苦恼。</p><p>世护多所安, 用说此法故,</p><p>吾等当学是, 因成诸佛法。</p><p>闻行于正道, 缘致诸佛法,</p><p>以愍伤我故, 宣畅真谛行。</p><p>讲说道之门, 菩萨所当奉,</p><p>是平等之行, 令成世明道。</p><p>见此等心已, 佛即时欣笑,</p><p>阿难问世尊, 人中上愿说。</p><p>五百诸梵志, 在此前立者,</p><p>皆当同一劫, 逮得佛导师。</p><p>前世已曾更, 供养五百佛,</p><p>于此寿终已, 当见亿垓佛。</p><p>于八十亿劫, 未曾归恶趣,</p><p>于一一劫中, 当见亿垓佛。</p><p>从是异劫中, 当成两足尊,</p><p>号名曰梵志, 皆共同一劫。</p><p>寿命悉一等, 各八十亿劫,</p><p>尊土圣众同, 比丘八十亿。</p><p>导利于群生, 开化亿人民,</p><p>稍稍所游居, 寂然无所著。”</p><p>佛说如是,离垢施、诸菩萨大会之众,梵天、梵志等五百人,王波斯匿,诸比丘僧,天、龙、揵沓和、阿须伦人民,闻经欢喜,作礼而去。</p></div>"
}]