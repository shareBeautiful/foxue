[{
    "title": "第634部 五母子经",
    "author": "优婆塞支谦 译",
    "html": "<div class=\"B1_text\"><p>五母子经</p><p>昔者有阿罗汉。在山中奉行道禁。有一小儿。年始七岁大好道。弃家去作<a href=\"/remen/shamen.html\" class=\"keylink\" target=\"_blank\">沙门</a>。随师在山中。从师学法。<a href=\"/remen/jingjin.html\" class=\"keylink\" target=\"_blank\">精进</a>不懈。年八岁。便得四通。一者眼能彻视。二者耳能彻听。三者能飞行变化。四者自知<a href=\"/remen/suming.html\" class=\"keylink\" target=\"_blank\">宿命</a>。所从来生。坐自思念。即见先世宿命所更。为五母作子。时即还自笑。师问言。若何以笑。我是山间无倡乐歌舞。用何等故笑。<a href=\"/remen/shani.html\" class=\"keylink\" target=\"_blank\">沙弥</a>言。我不敢笑。师自视我。一身有五母。皆为我昼夜啼哭感伤愁毒。常言念子未曾忽忘。我自念一身愁毒五家。用是故笑耳。不敢笑师。我为第一母作子时。比邻有与我同时生者。我死后同日生者。出入行步。我母见之。便言我子在者。亦当出入行步。如是即愁忧感痛念我。复为第二母作子。生不久复死。我母见人有乳养子者。便感痛念我。愁忧啼哭我。复为第三母作子。不久复死。我母临饭泪出。念我言。子在者当与我共饭。为那弃我死去。便愁忧念我。复为第四母作子。不久复死。我同时等辈娉娶者。母即复念我言。子不死今亦当复娶妇。复啼哭愁感我。复为第五。今见在母作子。舍家学道。母日啼哭言。我亡子不知所在。饥寒<a href=\"/remen/shengsi.html\" class=\"keylink\" target=\"_blank\">生死</a>。不复相见。忼忾悲痛念我。今五母共会。各言亡子。相对啼哭。我念一人魂神。为五母作子。令五母啼哭念我。我用是故笑耳。<a href=\"/remen/shijian.html\" class=\"keylink\" target=\"_blank\">世间</a>人不知。有后世生。但言死耳。人作善自得其福。作恶自得其殃。人在世间。喜怒自恣。无所畏恶。后苦痛不可言。入恶道中。悔无所及。我厌世间故。去父母求道。我视<a href=\"/remen/diyu.html\" class=\"keylink\" target=\"_blank\">地狱</a>畜生饿鬼贫穷代其恐怖。我得师恩。受<a href=\"/fojing/\" class=\"keylink\" target=\"_blank\">佛经</a>戒。今以度脱。我念是五母。不能得脱。反忧我故身。我所愿者。皆已竟。世间人展转相忧哭。无休止时。身但作土耳。魂神空去。随其施行。不能自断拔其根株。便可得脱。但日积恶是痴所为我今不复与生死同伍。如人不种但当泥洹。泥洹快乐。为师说是语。前作礼已。便飞去。</p></div>"
}]