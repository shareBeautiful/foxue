[{
    "title": "第670部 佛说义足经",
    "author": "优婆塞支谦 译",
    "html": "<div class=\"B1_text\"><p>第一卷第二卷</p><p>佛说义足经 卷上(一部合十六章)</p><p>桀贪第一</p><p>闻如是。佛在舍卫国祇树给孤独园。时有一梵志。祇树间有大稻田。已熟。在朝暮当收获梵志晨起。往到田上遥见禾穟。心内<a href=\"/remen/huanxi.html\" class=\"keylink\" target=\"_blank\">欢喜</a>。自谓得愿。视禾不能舍去。佛是时从诸<a href=\"/remen/biqiu.html\" class=\"keylink\" target=\"_blank\">比丘</a>。入城求食。遥见梵志喜乐如是。便谓诸比丘。汝曹见是梵志不。皆对言见。佛默然入城。食后各还精舍。即日夜天雨大雹。皆杀田中禾。梵志有一女。亦以夜死。梵志以是故。愁愦忧烦。啼哭无能止者。明日众比丘。持应器入城求食。便闻梵志有是灾害。啼哭甚悲。非<a href=\"/remen/shamen.html\" class=\"keylink\" target=\"_blank\">沙门</a>梵志及国人所能解其忧者。比丘食竟。还到佛所。作礼白。梵志意状如是。言适竟。梵志啼哭。来到佛所。劳佛竟。便坐佛边。佛知其本忧所念。即谓梵志言。世有五事。不可得避。亦无脱者。何等为五。当耗减法。欲使不耗减。是不可得。当亡弃法。欲使不亡弃。是不可得。当病瘦法。欲使不病瘦。是不可得。当老朽法。欲使不老朽。是不可得。当死去法。欲使不死去。是不可得。凡人无道无慧计。见耗减亡弃老病死法来。即生忧愦悲哀。拍髀热自。耗身无益。何以故。坐不闻知谛。当如是。梵志我闻有抱谛者。见耗减法亡弃老病死法来。不以为忧。何以故。已闻知谛。当如是。不是独我家耗。世悉亦尔。世与耗俱生。我何从独得离。慧意谛计。我今已耗。至使忧之。坐羸不食。面目委色。与我怨者快喜。与我厚者代忧。惨戚家事不修计耗。不可复得。已谛如是。见耗减亡弃老病死法来。终不复忧也。佛以是<a href=\"/remen/yinyuan1.html\" class=\"keylink\" target=\"_blank\">因缘</a>。为梵志说偈。</p><p>不以忧愁悲声多少得前所亡</p><p>痛忧亦无所益怨家意快生喜</p><p>至诚有慧谛者不忧老病死亡</p><p>欲快者反生恼见其华色悦好</p><p>飞响不及<a href=\"/remen/wuchang.html\" class=\"keylink\" target=\"_blank\">无常</a>珍宝求解不死</p><p>知去不复忧追念行致胜世宝</p><p>谛知是不可追世人我卿亦然</p><p>远忧愁念正行是世忧当何益</p><p>佛复为梵志。极说经法。次说<a href=\"/remen/bushi.html\" class=\"keylink\" target=\"_blank\">布施</a>持戒。现天径欲善。其恶无坚固。佛知梵志意软向正便见<a href=\"/remen/sidi.html\" class=\"keylink\" target=\"_blank\">四谛</a>。梵志意解。便得第一沟港道。如染净缯受色即好。便起头面着佛足。叉手言。我今见谛。如引镜自照。从今已后。身归佛归比丘僧。受我为清信士。奉行<a href=\"/remen/wujie.html\" class=\"keylink\" target=\"_blank\">五戒</a>。尽形寿净洁不犯戒。便起绕佛三匝而去。众比丘便白佛言。快哉解洗梵志意。乃如是至便喜笑而去。</p><p>佛语诸比丘。不但是返解是梵志忧。过去久远。是阎浮利地有五王。其一王名曰桀贪。治国不正。大臣人民。悉患王所为。便共集议言。我曹家家出兵。皆拔白到王前。共谓王宁自知所为不正施行贪害万姓。不急出国去。不者必相害伤。王闻大恐怖战栗。衣毛悉竖。以车骑而出国去。穷厄织草[卄/((女/女)*干)]。卖以自给。大臣人民。取王弟拜作王。便正治不枉万姓。故王桀贪闻弟兴将为王。即内欢喜计言。我可从弟有所乞。可以自活。便上书具自陈说。便从王乞一鄹。可以自给。王即与之。愍伤其厄。得一[阿-可+聚]便正治。复乞两[阿-可+聚]。四五至十[阿-可+聚]。二十三十四十五十至百[阿-可+聚]。二百至五百[阿-可+聚]。便复乞半国。王即与之。便正治。如是久远。桀贪生念。便兴半国兵。攻弟国即胜。便自得故国。复生念。我今何不悉兴一国兵攻二国三国四国。便往攻悉得胜。复正治四国。复生念。今我何不兴四国兵攻第五国。便往攻即复得胜。是时陆地尽。四海内皆属王。便改号自立为大胜王。天帝释便试之。宁知厌足不。便化作小童梵志姓驹夷。欲得见王。被发拄金杖。持金瓶住宫门。守门者白王言。外有梵志姓驹夷欲见王。王言大善。便请前坐。相劳问毕。却谓王言。我属从海边来。见一大国丰乐。人民炽盛。多有珍宝。可往攻之。王审足复欲得是国。王言。我大欲得。天王谓言。可益装船兴兵相待。却后七日。当将王往适。言天王便化去。到其日便大兴兵益装船。不见梵志来。是时王愁忧不乐。拍髀如言。怨哉我今以亡是大国。如得驹夷不坚获。如期反不见。是时一国人民。回坐向王。王啼亦啼。王忧亦忧。王处忧未尝止闻识经偈。便生意而说言。</p><p>增念随欲已有复愿日盛为喜</p><p>从得<a href=\"/remen/zizai.html\" class=\"keylink\" target=\"_blank\">自在</a></p><p>王便为众人。说欲偈意。有能解是偈义者。上金钱一千。时坐中有少年。名曰郁多。郁多即白王言。我能解是义。相假七日乃来对。到七日白母言。我今欲到王所解王忧母谓子。子且勿行。帝王难事如燃火。其教如利刀。难可亲近。子言。母勿愁忧。我力自能淹王偈义。当得重谢。可以极自娱乐。便到王所言。我今来对其义。即说偈言。</p><p>增念随欲已有复愿已放不制</p><p>如渴饮汤悉以世地满马金银</p><p>悉得不厌有黠正行如角距生</p><p>日长取增<a href=\"/remen/rensheng.html\" class=\"keylink\" target=\"_blank\">人生</a>亦尔不觉欲增</p><p>饥渴无尽日日复有金山拄天</p><p>状若须弥悉得不厌有黠正行</p><p>欲致痛冥未尝闻之愿闻远欲</p><p>厌者以黠厌欲为尊欲漏难离</p><p>黠人觉苦不随爱欲如作车轮</p><p>能使致坚稍稍去欲意稍得安</p><p>欲得道定悉舍所欲</p><p>王言知意。悉治世地尽。四海内无不至属。是亦可为厌。乃复远欲贪海外国。大胜王即谓郁多言。</p><p>童子若善以尊依世说欲甚痛</p><p>慧计乃尔汝说八偈偈上千钱</p><p>愿上大德说义甚哀</p><p>郁多以偈报言。</p><p>不用是宝取可自给最后说偈</p><p>意远欲乐家母大王身羸老年</p><p>念欲报母与金钱千令得自供</p><p>大胜王。便上金钱一千。使得<a href=\"/remen/gongyang.html\" class=\"keylink\" target=\"_blank\">供养</a>老母。佛语诸比丘。是时大胜者。即种稻梵志是也。时童子郁多者。则我身是也。我是时亦解释是梵志痛忧。我今亦一切断是梵志痛忧。已终不复着苦。佛以是本因。演是卷义。令我后学闻是说。欲作偈句为后世作明。令我经法久住。义足经。</p><p>增念随欲已有复愿日增为喜</p><p>从得自在有贪世欲坐贪痴人</p><p>既亡欲愿毒箭着身是欲当远</p><p>如附蛇头违世所乐当定行禅</p><p>田种珍宝牛马养者坐女系欲</p><p>痴行犯身倒羸为强坐服甚怨</p><p>次冥受痛船破海中故说摄意</p><p>远欲勿犯<a href=\"/remen/jingjin.html\" class=\"keylink\" target=\"_blank\">精进</a>求度载船至岸</p><p>佛说是义足经竟。比丘欢喜。</p><p>优填王第二</p><p>闻如是。佛在舍卫国祇树给孤独园。时有一比丘。在句参国石间土室中。长发须爪。被坏衣。时优填王。欲出游观。到我迹山。侍者即敕治道桥。还白王。已治道王可出。王但从美人妓女。乘骑到我迹山。下车步上。有一美人。经行山中。从崎至崎。顾见石间土室中。有一比丘。长须发爪。衣服裂败。状类如鬼。便大声呼天子。是中有鬼。是中有鬼。王便遥问何所在。美人言。近在石间土室中。王即拔剑从之。见比丘如是即问。汝何等人。对言。我是沙门。王问汝何等沙门。曰我是释迦沙门。王言。是应真耶。曰非也。宁有四禅耶。复言。无有也。宁三禅二禅耶。复言。无有。宁至一禅耶。对曰。言实一禅行。王便恚内不解。顾谓侍者黄门。以淫意念。是沙门凡俗人无真行。奈何见我美人。便敕侍者。急取断弦截来系是人。侍者便去。山神念是比丘无过。今当怨死。我可拥护令脱是厄。便化作大猪身。徐走王边。侍者即白王。大猪近在王边。王便舍比丘。拔剑逐猪。比丘见王去远。便走出到舍卫祇树给孤独园中。为诸比丘说本末。比丘即白佛。佛是时因是本。变有义生。命我比丘悉知经卷出语。为后世学作明。令我经道久住。是时佛说义足经。</p><p>系舍多所愿住其邪所遮</p><p>以遮远正道欲念难可慧</p><p>坐可系胞胎系色坚虽解</p><p>不观去来法慧是亦断本</p><p>贪欲以痴盲不知邪利增</p><p>坐欲被痛悲从是当何依</p><p>人生当觉是世邪难可依</p><p>舍正不着念命短死甚近</p><p>展转是世苦<a href=\"/remen/shengsi.html\" class=\"keylink\" target=\"_blank\">生死</a>欲溪流</p><p>死时乃念怨从欲诋胎极</p><p>自可受痛身流断少水鱼</p><p>以见断身可三世复何增</p><p>力欲于两面彼可觉莫着</p><p>莫行所自怨见闻莫自污</p><p>觉想观度海有我尊不计</p><p>力行拔未出致使乃无疑</p><p>佛说是义足经。比丘欢喜。</p><p>须陀利第三</p><p>闻如是。佛在舍卫国祇树给孤独园。为国王大臣及理家所待敬。事遇不懈。饭食衣被。卧床疾药。供所当得。是时梵志自坐其讲堂共议言。我曹本为国王大臣人民理家所侍遇。今弃不复用。悉反事沙门瞿昙及诸<a href=\"/remen/dizi.html\" class=\"keylink\" target=\"_blank\">弟子</a>。今我曹当共作方便败之耳。便共议。今但当求我曹部伍中最端正好女共杀之。以其死尸。埋于祇树间。尔乃毁伤沙门瞿昙及诸弟子。令恶名远闻。待遇者远离不复敬之。学者悉不复得衣食。皆当来事我曹。我曹便当为<a href=\"/remen/shizun.html\" class=\"keylink\" target=\"_blank\">世尊</a>。坏瞿昙世无能胜我曹者。即共行谓好首言。汝宁知我曹今弃不复见用。反以沙门瞿昙为师。汝宁能忿为众作利不。好首言。作利云何。曰唯舍<a href=\"/remen/shouming.html\" class=\"keylink\" target=\"_blank\">寿命</a>死耳。答言。我不能也。曰汝不能尔者从今以后。终不复内汝着数中也。女闻大不乐。即言诺。是我职当也。众学言。善哉。便共教女言。从今以后。朝暮到佛所。数往祇树间。悉令万姓见知汝如是我曹共杀汝。埋着祇树间。令瞿昙得毁辱不。小女即承教。数数往来沙门所。令众人知女如是。便取女杀埋着祇树间。众梵志便相聚会。到王宫门。称怨言。我曹学中。有一女独端正。花色无双。今生亡不知处。王谓言。女行来常在何所。共对言。常往来沙门瞿昙所。王言。尔者当于彼求。便从王乞吏兵。王即与之。寻求行转到祇树间。便掘出死尸着床上。共持于舍卫四道。悉遍里巷称怨言。众人观沙门瞿昙释家子。常称言德戒弘普无上。如何私与女人通。杀埋藏之。如是当有何法何德何戒行乎。食时众比丘。悉持应器。入城乞食。众理家人民。遥见便骂言。是曹沙门。自称言有法德戒。子曹所犯若此。当有何善。奈何复得衣食。众比丘闻如是。持空应器。出城洗手足。盛藏应器到佛所。作礼悉住不坐。如事具说。是时佛说偈言。</p><p>无想放意<a href=\"/remen/wangyu.html\" class=\"keylink\" target=\"_blank\">妄语</a>众斗被箭忍痛</p><p>闻凡放<a href=\"/remen/shane.html\" class=\"keylink\" target=\"_blank\">善恶</a>言比丘忍无乱意</p><p>佛告比丘。我被是妄谤。不过七日耳。是时有清信女。字惟阎。于城中闻比丘求食悉空还。甚鄙<a href=\"/remen/nianfo.html\" class=\"keylink\" target=\"_blank\">念佛</a>及比丘僧。便疾行到祇树。至佛所头面作礼。绕佛坐一边。佛为广说经法。惟阎闻经竟起。叉手白佛言。愿尊及比丘僧。从我家饭七日。佛默然受之。惟阎便绕佛三匝而去。至七日。佛告阿难。汝与众比丘。入城悉于里巷四徼街道说偈言。</p><p>常欺倒邪冥说作身不犯</p><p>重冥行欺具自怨到彼苦</p><p>修地利分具不守怨自贼</p><p>恶言截头本常关守其门</p><p>当尊反兴毁尊空无戒人</p><p>从口内众忧嫉心众不安</p><p>抟掩利人财力欺亦可致</p><p>是悉皆可忍是最以亡宝</p><p>有怨于正人世六余有五</p><p>恶有道致彼坐意行不正</p><p>欺咤有十万</p><p>阿难即受教。俱入城。于里巷四街道。说如佛所言。即时舍卫人民。及诸里家。皆生意言释家子实无恶。学在释家。终不有邪行。是时众异梵志。自于讲堂有所讼。中有一人。言露子曹事。于外出声言。汝曹自共杀好首。而怨佛及弟子乎。大臣闻是声。便入启王。王即召众梵志问。汝曹自共杀好首不。便言实尔。王怒曰。当重罚子曹。奈何于我国界。自称为道。而有杀害之心。即敕傍臣。悉收子曹。遍徇舍卫城里巷匝。逐出国界去。佛以食时。从诸比丘。皆持应器入城。时有清信士。名阿须利。遥见佛。便往作礼。扬声白佛言。闻者不识四方名心甚悲。所闻经法。不能复诵。闻佛及比丘僧怨被恶名。佛谓阿须利言。不适有是<a href=\"/remen/suming.html\" class=\"keylink\" target=\"_blank\">宿命</a>因缘。佛便说偈言。</p><p>亦毁于少言多言亦得毁</p><p>亦毁于忠言世恶无不毁</p><p>过去亦当来现在亦无有</p><p>谁尽寿见毁难形尚敬难</p><p>佛广为阿须利说经。便到须达家。直坐正座。须达便为佛作礼。叉手言。我属者悲。身不识方面。所闻经法不能复诵。闻佛及比丘僧怨被恶名。佛是时说偈言。</p><p>我如象行斗被疮不着想</p><p>念我忍意尔世人无喜念</p><p>我手无疮疡以手把毒行</p><p>无疮毒从生善行恶不成</p><p>佛广为须达说经。便到维阎家。直坐正座。维阎作礼竟。叉手言。属者我悲。身不识方面。所闻经法。不能复诵。闻佛及比丘僧怨被恶名。佛因为维阎说偈言。</p><p>无晓欲使恼内净外何污</p><p>愚人怨自误向风扬细尘</p><p>维阎是时。快饭食佛比丘僧竟。澡水与下坐。听佛说经。佛为说守戒净行。悉见诸道便而去。时国王波私匿。具从事骑。以王威法。出城到祇树。欲前见佛故。乘骑未到。下车步入。遥见佛。便却盖解冠。却诸侍从。脱足金屣。便前为佛作礼就座。叉手白佛言。属者甚悲。身不识方面。所闻经法不复诵。闻佛及比丘僧怨被恶名。佛即为王说偈言。</p><p>邪念说彼短解意谛说善</p><p>口直次及尊善恶舍不忧</p><p>以行当那舍弃世欲自在</p><p>抱至德不乱制欲人所诘</p><p>舍卫一国人民。悉生念疑。佛及比丘僧。从何因缘。致是恶名声厄。共视佛威神。甚大巍巍。如星中月。适无敢难。佛悉知其所念。便说是义足经言。</p><p>如有守戒行人问不及先具演</p><p>有疑正非法道欲来学且自净</p><p>以止不拘是世常自说着戒坚</p><p>是道法黠所信不着绮行教世</p><p>法不匿不朽言毁尊我不喜恐</p><p>自见行无邪漏不着想何嗔喜</p><p>所我有以转舍鲜明法正着持</p><p>求正利得必空以想空法本空</p><p>不着余无所有行不愿<a href=\"/remen/sanjie.html\" class=\"keylink\" target=\"_blank\">三界</a>生</p><p>可瞑冥悉已断云何行有处所</p><p>所当有悉裂去所道说无爱着</p><p>已不着亦可离从行拔悉舍去</p><p>佛说是义足经竟。比丘欢喜。</p><p>摩竭梵志第四</p><p>闻如是。佛在舍卫国祇树给孤独园。时有一梵志。字摩竭卒死讲堂。同学便着床上。共舁出于舍卫里巷四街道。举声言。见摩竭者。悉得<a href=\"/remen/jietuo.html\" class=\"keylink\" target=\"_blank\">解脱</a>。今见死尸亦解脱。后闻名者亦解脱。诸比丘。食时悉持应器。入城求食。时见梵志说摩竭<a href=\"/remen/gongde.html\" class=\"keylink\" target=\"_blank\">功德</a>如是。食竟悉澡应器。还到佛所。作礼竟皆就座。即为佛本末说如是。佛因是本演是卷。令我弟子悉闻解。广为后世作明。令我经道久住。说是义足经。</p><p>我见净无有病信见谛及自净</p><p>有知是悉可度苦断习证前服</p><p>见好人以为净有慧行及离苦</p><p>黠除凶见净径断所见证至净</p><p>从异道无得脱见闻持戒行度</p><p>身不污罪亦福悉已断不自誉</p><p>悉弃上莫念后有是行度四海</p><p>直行去莫念苦有所念意便缚</p><p>常觉意守戒行在上行想彼苦</p><p>念本念稍入行不矫言审有黠</p><p>一切法无有疑至见闻亦所念</p><p>谛见闻行力根谁作世是六衰</p><p>不念身不念尊亦不愿行至净</p><p>恩怨断无所著断世愿无所著</p><p>无所有为梵志闻见法便直取</p><p>淫不淫着污淫已无是当着净</p><p>佛说是义足经竟。比丘悉欢喜。</p><p>镜面王第五</p><p>闻如是。佛在舍卫国祇树给孤独园。众比丘以食时。持应器入城欲求食。自念言。今入城甚早。我曹宁可到异梵志讲堂。与相劳徕便就坐。是时诸梵志自共诤。生结不解。转相谤怨。我知是法。汝知何法。我所知合于道。汝所知合何道。我道法可猗行。汝道法难可亲。当前说着后说。当后说反前说。多<a href=\"/remen/shuofa.html\" class=\"keylink\" target=\"_blank\">说法</a>非与重担不能举。为汝说义不能解。汝定知法极无所有。汝迫复何对。以舌戟转相中害。被一毒报以三。诸比丘闻子曹怨言。如是亦不善。子言亦不证。子曹正各起座。到舍卫求食食竟举藏应器。还到祇树入园。为佛作礼。悉坐一面。便如事具说。念是曹梵志学自苦。何时当得解。佛言。是曹梵志。非一世痴冥。过去久远。是阎浮利地有王。名曰镜面。时敕使者。令行我国界无眼人悉将来至殿下。使者受敕即行。将诸无眼人。到殿下。以白王。王敕大臣。悉将是人去示其象。臣即将到象厩。一一示之。令捉象。有捉足者。尾者尾本者腹者胁者背者耳者头者牙者鼻者。悉示已。便将诣王所。王悉问。汝曹审见象不。对言。我悉见。王言何类。中有得足者言。明王象如柱。得尾者曰。如扫帚。得尾本者言如杖。得腹者言如埵。得胁者言如壁。得背者言如高岸。得耳者言如大箕。得头者言如臼。得牙者言如角。得鼻者言如索。便复于王前。共诤讼象。谛如我言。王是时说偈言。</p><p>今为无眼会空谛自谓谛</p><p>见一言余非坐一象相怨</p><p>佛告诸比丘。是时镜面王者。即我身是。时无眼人者。即讲堂梵志是。是时子曹无智坐空诤。今子曹亦冥。空诤无所益。佛是时生是义。具捡此卷。令弟子悉解。为后世作明。令我经道久住。说是义足经。</p><p>自冥言是彼不及着痴日漏何时明</p><p>自无道谓学悉尔但乱无行何时解</p><p>常<a href=\"/remen/zijue.html\" class=\"keylink\" target=\"_blank\">自觉</a>得尊行自闻见行无比</p><p>已堕系世五宅自可奇行胜彼</p><p>抱痴住淫致善已邪学蒙得度</p><p>所见闻谛受思虽持戒莫谓可</p><p>见世行莫悉修虽黠念亦彼行</p><p>兴行等亦敬待莫生想不及过</p><p>是已断后亦尽亦弃想独行得</p><p>莫自知以致黠虽见闻但行观</p><p>悉无愿于两面胎亦胎舍远离</p><p>亦两处无所住悉观法得正止</p><p>意受行所见闻所邪念小不想</p><p>慧观法竟见意从是得舍世空</p><p>自无有何法行本行法求义谛</p><p>但守戒求为谛度无极众不还</p><p>佛说是义足经竟。比丘悉欢喜。</p><p>老少俱死第六</p><p>闻如是。佛在娑扫国城外安延树下。时有一行车人。出城未到安延树。车毂道败。便下道一面。悒愁而坐。佛是时持应器从阿难入城求食。道见车毂败坏。其主下道坐。悒愁不乐。即说是优檀经。</p><p>如行车于道舍平就邪道</p><p>至邪致忧患如是坏毂轮</p><p>远法正亦尔意着邪行痛</p><p>愚服死生苦亦有坏毂忧</p><p>佛便入城。城中时有一梵志死。寿年百二十死。复有一长者子。年七岁亦死。两家俱送丧。皆持五彩幡。诸女弱皆被发。亲属啼哭悲泪。佛见因问阿难。是何等人聚会。悲哀声甚痛。阿难即如事对。佛因是本。有生是义。令我弟子悉解捡是卷。为后世作明。令我经法久住。时佛说是义足经。</p><p>是身命甚短减百年亦死</p><p>虽有过百年老从何离死</p><p>坐可意生忧有爱从得常</p><p>爱憎悉当别见是莫乐家</p><p>死海无所不漂宿所贪爱有我</p><p>慧愿观谛计是是<a href=\"/remen/wuwo.html\" class=\"keylink\" target=\"_blank\">无我</a>我无是</p><p>是世乐如见梦有识寤亦何见</p><p>有贪世悉亦尔识转灭亦何见</p><p>闻是彼悉已去善亦恶今不见</p><p>悉舍世到何所识神去但名在</p><p>既悲忧转相嫉复不舍贪着爱</p><p>尊故断爱弃可远恐怖见安处</p><p>比丘谛莫<a href=\"/remen/wangnian.html\" class=\"keylink\" target=\"_blank\">妄念</a>欲可远身且坏</p><p>欲行止意观意已垂谛无止处</p><p>无止者亦尊行爱不爱亦嫉行</p><p>在悲忧亦嫉行无濡沾如莲华</p><p>已不着亦不望见闻邪吾不爱</p><p>亦不从求解脱不污淫亦何贪</p><p>不相贪如莲华生在水水不污</p><p>尊及世亦尔行所闻见如未生</p><p>佛说是义足经竟。比丘悉欢喜。</p><p><a href=\"/remen/mile.html\" class=\"keylink\" target=\"_blank\">弥勒</a>难第七</p><p>闻如是。佛在王舍国多鸟竹园中。时众老年比丘。在讲堂坐行内事。转相问法。采象子字<a href=\"/remen/sheli.html\" class=\"keylink\" target=\"_blank\">舍利</a>弗。亦在座中。闻说内事律法难问。问不随律言。亦无礼敬。是时贤者大句私。亦在座中。便谓舍利弗言。无。弟。勿于老年比丘。有所疑随所言恭敬先学。广为舍利弗说定意经。如有贤者子。发道久在家生意。复念净法。便除须发已。信舍世事。被法衣作沙门。精进行。附正离邪。已证为行。自知已度。时贤者弥勒。到舍利弗家。舍利弗便为弥勒作礼便就座。弥勒即<a href=\"/remen/rufa.html\" class=\"keylink\" target=\"_blank\">如法</a>律难问。舍利弗冥于是事不能对。弥勒便起去。入城求食竟。盥澡藏应器。还到佛所。作礼毕就座。以偈问佛言。</p><p>淫欲着女形大道解痴根</p><p>愿受尊所戒得教行远恶</p><p>意着淫女形亡尊所教令</p><p>亡正致睡卧是行失次第</p><p>本独行求谛后反着色乱</p><p>犇车亡正道不存舍正耶</p><p>坐值见尊敬失行亡善名</p><p>见是谛计学所淫远舍离</p><p>且思色善恶已犯当何致</p><p>闻慧所自戒痛惭却自思</p><p>常行与慧合宁独莫乱俱</p><p>着色生邪乱无势亡勇猛</p><p>漏戒怀恐怖受短为彼负</p><p>已着入罗网便欺出奸声</p><p>见犯因缘恶莫取身自负</p><p>坚行独来去取明莫习痴</p><p>远可独自处谛见为上行</p><p>有行莫自憍无倚泥洹次</p><p>远计念长行不欲色不色</p><p>善说得度痛悉世淫自食</p><p>佛说是义足经竟。比丘悉欢喜。</p><p>勇辞梵志第八</p><p>佛在舍卫国。当留三月竟。一时于祇树给孤独园中。是时堕沙国。诸长者子。共赁一梵志。名勇辞。使之难佛取胜。谢金钱五百。梵志亦一时三月。讽五百余难。难中有变。自谓无胜己者。佛三月竟。从众比丘。欲到堕沙国。转行郡县说经。次到堕沙猴猿溪边高观殿中。诸长者子。即闻佛众比丘到国。即相聚会合五百余人。梵志言。佛已到吾国。宜早穷难。梵志即悉从长者子。往到佛所。相劳问便坐一面。长者子中。有为佛作礼者。向佛叉手者。默然者。悉就座。梵志熟视佛威神。甚大巍巍。不可与言。便内恐怖慑。不能复语。佛悉知梵志及长者子共议作。便说是义足经。</p><p>自说净法无上余无法明及我</p><p>着所知极快乐因缘谛住邪学</p><p>常在众欲愿胜愚放言转相烧</p><p>意念义忘本语转说难慧所言</p><p>于众中难合义欲难义当竟句</p><p>在众穷便嗔恚所难解众悉善</p><p>自所行便生疑自计非后意悔</p><p>语稍疑忘意想欲邪难正不助</p><p>悲忧痛所言短坐不乐卧喑咋</p><p>本邪学致辞意语不胜转下意</p><p>已见是尚守口急开闭难从生</p><p>意在难见对生出善声为众光</p><p>辞悦好生意喜着欢喜彼自彼</p><p>自大可堕漏行彼不学从何增</p><p>已学是莫空诤不从是善解脱</p><p>多倚生痛行司行求辈欲与难</p><p>勇从来去莫惭令当谁与汝议</p><p>抱冥柱欲难曰汝邪谛自守痴</p><p>汝行花不见果所出语当求义</p><p>越邪度转求明法义同从相伤</p><p>于善法勇何言彼善恶受莫忧</p><p>行亿到求到门意所想去谛思</p><p>与大将俱议军比萤火上遍明</p><p>佛说是义足经竟。比丘悉欢喜。</p><p>摩因提女第九</p><p>佛在句留国。县名悉作法。时有一梵志。字摩因提。生女端正光世少双。前后国王亦太子及大臣长者来求之。父皆不应。得人类我女者。乃与为妇。佛时持应器。于县求食食竟盥澡藏应器。出城到树间闲静处坐。摩因提。食后出行园田。道经树间。便见佛金色身。有三十二相。如日月。王自念言。持女比是大尊。如此人比我女。便还家谓妇言。儿母宁知得所愿不。今得婿踰于女。母闻亦喜。即庄饰女。众宝璎珞。父母俱将女出城。母见佛行迹。文现分明。谓父言。宁知空出终不得婿。何故。妇说偈言。</p><p>淫人曳踵行恚者敛指步</p><p>痴人足踝地是迹<a href=\"/remen/tianren.html\" class=\"keylink\" target=\"_blank\">天人</a>尊(地恐弛之错)</p><p>父言。痴人莫还为女作患。女必得婿。即将女到佛所左手持臂。右手持瓶。因白佛。今以女相惠可为妾。女见佛形状端正无比。以三十二相。璎珞其身。如明月珠。便淫意系着佛。佛知其意如火燃。佛即时说是义足经言。</p><p>我本见邪三女尚不欲着邪淫</p><p>今奈何抱屎尿以足触尚不可</p><p>我所说淫不欲无法行不<a href=\"/remen/neiguan.html\" class=\"keylink\" target=\"_blank\">内观</a></p><p>虽闻恶不受厌内不止不计苦</p><p>见外好筋皮裹尊云何当受是</p><p>内外行觉观是于黠边说痴行</p><p>亦见闻不为黠戒行具未为净</p><p>不见闻亦不痴不离行可自净</p><p>有是想弃莫受有莫说守口行</p><p>彼五恼闻见弃慧戒行莫淫净</p><p>世所见莫行痴无戒行彼想有</p><p>可我有堕冥法以见可谁有净</p><p>谛见闻尔可谓谛意取可向道</p><p>往到彼少不想今奈何口欺尊</p><p>等亦过亦不及已着想便分别</p><p>不等三当何诤悉已断不空计</p><p>有谛人当何言已着空谁有诤</p><p>邪亦正悉无有从何言得其短</p><p>舍欲海度莫念于[阿-可+聚]县忍行黠</p><p>欲已空止念想世邪毒伏不生</p><p>悉远世求败苦尊言离莫与俱</p><p>如水华净无泥重尘土不为萎</p><p>尊安尔无所贪于世俗无所著</p><p>亦不转所念想行如度不随识</p><p>三不作堕行去舍不教三世事</p><p>舍不想无有缚从黠解终不懈</p><p>制见想余不取便厌声步三界</p><p>佛说是义足经竟。比丘悉欢喜。</p><p>异学角飞第十</p><p>闻如是。佛在王舍国多鸟竹园中。为国王大臣长者人民所敬事。以饭食衣被卧床疾药。共所当得。时梵志六世尊。不兰迦葉。俱舍摩却梨子。先跪鸠堕罗知子。稽舍今陂梨。罗谓娑加遮延。尼焉若提子。是六尊亦余梵志。共在讲堂议言。我曹本为世尊。国王人所待敬。云何今弃不复见用。悉反承事沙门瞿昙及弟子。念是释家子。年尚少学日浅。何能胜我曹。但当与共试道。乃知胜不耳。至使瞿昙作一变。我曹作二。瞿昙作十六。我曹作三十二。转倍之耳。便共与频沙王近亲大臣语重谢。令达我曹所议变意大臣即便宜白王如语。王闻大嗔恚。数谏通语臣已。便还归里舍。众梵志忽见佛独得待敬巍巍。便行到王宫门。上书具说变意。王即现所尊六人向嗔恚大骂。王已见谛。得果自证。终不信异学所为。便谓傍臣。急将是梵志释。逐出我国界去。梵志见逐。便相将到舍卫国。佛于王舍国教授竟。悉从众比丘。转到郡县。次还舍卫国只桓中。梵志等不忍见佛得敬巍巍。便聚会六师。从诸异学。到波私匿王所。具说其变意。王即听之。便乘骑到佛所。头面着佛足竟一面坐。叉手求愿。诺世尊<a href=\"/remen/daode.html\" class=\"keylink\" target=\"_blank\">道德</a>深妙。可现变化。使未闻见者生信意。已闻见者重解。使异学无余语。佛语王言。却后七日。当作变化。王闻欢喜。绕佛三匝而去。至期日。便为作十万坐床。亦复为不兰等。作十万坐床息。时舍卫人民。悉空城出观。佛出威神。时梵志等。便各就座。王起白佛。诺世尊可就座现威神。是时般识鬼将军。适来<a href=\"/remen/lifo.html\" class=\"keylink\" target=\"_blank\">礼佛</a>。闻梵志欲与佛捔道。便作[韋*風]风雨吹其座。复雨沙砾。上至梵志。膝者至髀者。佛便出小威神。使其座中悉火燃。炎动八方。不兰等。见佛座燃如是。悉欢喜自谓道德使燃。佛现神竟。炎燃则灭梵志等乃知非其神所为。便向内忧有悔意。佛即起师子座。中有一清信女。有神足。起叉手白佛言。世尊不宜劳神。我欲与异学俱现神。佛言。不须自就座。吾自现神足。贫贱清信士须达女作<a href=\"/remen/shani.html\" class=\"keylink\" target=\"_blank\">沙弥</a>。名专华色。与目揵兰俱往白佛。世尊不宜劳威神。我今愿与之共捔道。佛言不须且自还座。我自现神足。佛意欲使众人得福安隐。悉愍人天令得解脱。复伏梵志等。亦为后世学者作慧。使我道于未来得住留。佛时现大变神足。即从师子座飞起。往东方<a href=\"/remen/xukong.html\" class=\"keylink\" target=\"_blank\">虚空</a>中步行。亦箕坐猗右胁。便着火定神足。出五色光。悉令作杂色。下身出火。上身出水。上身出火。下身出水。即灭乃从南方来。复灭乃从西方来。复灭乃从北方虚空中住。变化所作。亦如上说。坐虚空中。两肩各出一百叶莲花。头上出千叶华。华上有佛<a href=\"/remen/zuochan.html\" class=\"keylink\" target=\"_blank\">坐禅</a>。光明悉照十方。天人亦在空中。散花佛上。皆言。善哉佛威神。悉动十方。佛即摄神足。还师子座。是时梵志等。默然无言。皆低头如鸠睡。时持和夷铁。便飞于虚空。见炎烔然可畏。但使梵志等见耳。适现子曹。便大恐怖战栗。衣毛皆竖各各走。佛便为雨众人。广说经法。说布施持戒善见天径薄说爱欲好痛说其灾害着苦无坚固。佛以慧意。知众人意濡住不转。便为说四谛。中有身归佛者。归法者。归比丘僧者。有长跪者。<a href=\"/remen/shoujie.html\" class=\"keylink\" target=\"_blank\">受戒</a>者。有得沟港者。得频来者。得不还者。是时人民。皆共生意。疑何因缘弃家为道。复有斗讼。佛即知子曹疑。便化作一佛。着前端正。有三十二相。衣法衣。弟子亦能化作人。化人语弟子亦语。佛语化人默然。化人语佛默然。何以故。正觉直度正所意故。化佛即右膝着地。向佛叉手。以偈难问言。</p><p>斗讼变何从起致忧痛转相疾</p><p>起妄语转相毁本从起愿说佛</p><p>坐忧可起变讼转相嫉致忧痛</p><p>欲相毁起妄语以相毁斗讼本</p><p>世可爱何从起转<a href=\"/remen/shijian.html\" class=\"keylink\" target=\"_blank\">世间</a>何所贪</p><p>从置有不复欲从不复转行受</p><p>本所欲着世爱以利是转行苦</p><p>不舍有从是起以故转后复有</p><p>随世欲本何起从何得别善恶</p><p>从何有起本末所制法沙门说</p><p>亦是世所有无是因缘便欲生</p><p>见盛色从何尽世人悉分别作</p><p>所从欺有疑意亦是法雨面受</p><p>念从何学慧迹愿解法明学说</p><p>所有无本从何无所亲从何灭</p><p>盛亦减悉一义愿说是解现本</p><p>有亦无著细濡去来灭无所有</p><p>盛亦灭义从是解现贤本尽是</p><p>世细濡本从何着世色从何起</p><p>从何念不计着何因缘着可色</p><p>名色授着细濡本有有色便起</p><p>宁度痴得解脱因缘色着细濡</p><p>从何得舍好色从众爱从何起</p><p>所著心宁悉尽谛行知如解脱</p><p>不想想不色想非无想不行想</p><p>一切断不著者因想本戏随苦</p><p>我所问悉已解今更问愿复说</p><p>行[涅-日+乖]悉成具足设无不胜尊德</p><p>是极正有何邪向径神得果慧</p><p>尊行定树林间无有余最善说</p><p>知如是一心向尊已着不戒行</p><p>疾行问度世间断世舍是彼身</p><p>佛说是义足经竟。比丘悉欢喜。</p><p>佛说义足经 卷下</p><p>猛观梵志经第十一</p><p>闻如是。佛在释国迦维罗卫树下。从五百比丘。悉应真所作已具。已下重担。闻义已度。所之生胎灭尽。是时十方天下地神妙天来佛所。欲见尊德及比丘僧。是时梵四天王相谓言。诸学人宁知。佛在释国迦维罗卫树下。从五百真人。复十方天地诸神妙天。悉来礼佛。欲见尊威神及诸比丘。我今何不往见其威神。四天王即从第七天飞下。譬如壮士屈伸臂顷。来到佛边。去尊不远。便俱往礼佛及比丘僧。各就座。一梵天就座。便说偈言。</p><p>今大会于树间来见尊皆神天</p><p>今我来欲听法愿复见无极众</p><p>二梵天适就座便说偈言。</p><p>在是学当制意直学行知身正</p><p>如御者善两辔护眼根行觉意</p><p>三梵天就座便说偈言。</p><p>力断七伏邪连意着止如铁根</p><p>舍世观净无垢慧眼明意而摄</p><p>四梵天就座便说偈言。</p><p>有以身归明尊终不生到邪冥</p><p>舍人形后<a href=\"/remen/zhuansheng.html\" class=\"keylink\" target=\"_blank\">转生</a>受天身稍离患</p><p fx data-zshare></p><div class=\"bdsharebuttonbox bdshare-button-style0-16\"><a href=\"#\" class=\"bds_more\" data-cmd=\"more\">分享到:</a><a href=\"#\" class=\"bds_weixin\" data-cmd=\"weixin\" title=\"分享到微信\"></a><a href=\"#\" class=\"bds_tqf\" data-cmd=\"tqf\" title=\"分享到腾讯朋友\"></a><a href=\"#\" class=\"bds_tsina\" data-cmd=\"tsina\" title=\"分享到新浪微博\"></a><a href=\"#\" class=\"bds_sqq\" data-cmd=\"sqq\" title=\"分享到QQ好友\"></a><a href=\"#\" class=\"bds_qzone\" data-cmd=\"qzone\" title=\"分享到QQ空间\"></a></div><script src=\"https://www.hrfjw.com/statics/m_liaotuo/js/zshare.min.js\"></script></div>"
}]