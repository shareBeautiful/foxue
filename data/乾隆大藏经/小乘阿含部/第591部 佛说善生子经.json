[{
    "title": "第591部 佛说善生子经",
    "author": "支法度 译",
    "html": "<div class=\"B1_text\"><p>佛说善生子经</p><p>闻如是。一时众祐。游于罗阅耆阇崛山。彼时<a href=\"/wenda/jushi/\" class=\"keylink\" target=\"_blank\">居士</a>善生疾病困笃。敕其子曰。吾没之后。汝必为六面礼。于是善生他日殒命。子乃敬送<a href=\"/remen/gongyang.html\" class=\"keylink\" target=\"_blank\">供养</a>丧事讫毕。辄早起沐浴。着新衣。之水上。拜谒六面而言曰。余以恭肃敬礼。子于东方之生彼又我敬焉。周旋南方西方北方上下。面面同辞。尔时佛晨日着衣持钵适欲入城。见居士善生子于水上六面拜谒如是。众祐则从而问曰。居士子。汝何近闻。必当早起沐浴。着新衣。之水上。拜谒六面。自说恭肃敬礼。拜于诸方而又浴。彼之敬者是何师法。善生子。善生子对曰。吾父临亡。先有此令。是以遵行。不闻之于师也。</p><p>众祐报曰。居士子。父所言者非此六方也。旦而晞坐六面之欲。如有四面垢恶之行。不能悔者。则是身死。精神当生恶道<a href=\"/remen/diyu.html\" class=\"keylink\" target=\"_blank\">地狱</a>之中。夫人以四事为劳。当识知。何谓四。一为好<a href=\"/remen/shasheng.html\" class=\"keylink\" target=\"_blank\">杀生</a>。二为好盗窃。三为淫邪行。四为喜<a href=\"/remen/wangyu.html\" class=\"keylink\" target=\"_blank\">妄语</a>。佛颂其义曰。</p><p>杀生与盗窃欺诈为妄语</p><p>趣向他人妇不为智者誉</p><p>又居士子。有四事或往恶道。何谓四。一为欲。二为怒。三为痴。四为畏。颂其义曰。</p><p>有欲怒痴畏不承受<a href=\"/remen/zhengfa.html\" class=\"keylink\" target=\"_blank\">正法</a></p><p>是以名处下犹月阴遏亏</p><p>无欲怒痴畏而承受正法</p><p>是以名处上犹月阳进满</p><p>又居士子。有六患。消财入恶道。当识知。何谓六。一为嗜酒游逸。二为不时入他房。三为博戏游逸。四为大好伎乐。五为恶友。六为怠惰。颂其义曰。</p><p>饮酒入他房博戏好伎倡</p><p>恶友与怠惰圣哲所不称</p><p>夫酒有六变当知。何谓六。为消财。为致病。为兴争。为多怒。为失誉。为损智。已有斯恶则废事业。未致之财不获。既护者消。宿储耗尽。</p><p>淫邪有六变当知。何谓六。不自护身。不护妻子。不护家属。以疑生恶。怨家得便。众苦所围。已有斯恶则废事业。未致之财不获。既获者消。宿储耗尽。博戏有六变当知。何谓六。胜则生怨。负则热中。朋友戚之。怨家快之。有狱凶忧。人众疑之。已有斯恶则废事业。未致之财不获。既获者消。宿储耗尽。好乐有六变当知。何谓六。志在舞。志在歌。志在弦。志在节。志在鼓。志在彼。已有斯恶则废事业。未致之财不获。既获者消。宿储耗尽。</p><p>恶友有六变当知。何谓六。习醉迷。习惛乱。习纵恣。习酒舍。习小人。习鄙语。已有斯恶则废事业。未致之财不获。既获者消。宿储耗尽。</p><p>怠惰有六变。当知何谓六。饱不作。饥不作。寒不作。热不作。晨不作。昏不作。已有斯恶则废事业。未致之财不获既获者消。宿储耗尽。颂其义曰。</p><p>好色乐歌舞昼息夜从彼</p><p>恶友与怠惰士为斯大损</p><p>博戏酒慌坏志在彼妇女</p><p>远贤而近愚其损犹月毁</p><p>行身自憍大毁蔑<a href=\"/remen/shamen.html\" class=\"keylink\" target=\"_blank\">沙门</a>道</p><p>邪见而行悭是谓慢荡士</p><p>夫酒妨财用少利饮大渴</p><p>病水兴债负作乱危身疾</p><p>或以酒结友或以酒犯法</p><p>若以成美利斯有犹可忍</p><p>或昼如奉戒昏夜道为姧</p><p>当依于酒庐如此慎勿亲</p><p>不自寒至暑如草不贵己</p><p><a href=\"/remen/jingjin.html\" class=\"keylink\" target=\"_blank\">精进</a>修事业尔利是用损</p><p>若能忍寒暑如草不贵己</p><p>精进修事业则安且益矣</p><p>狎下为渐消习上未曾损</p><p>进善超然尊以善必得善</p><p>大善则遘善诚善能兼习</p><p>亲戚之所尚奉戒以灭恶</p><p>是以当为习已有行复行</p><p>其为亲戚上如帝莅于众</p><p>又居士子。四友非友像。当识知。何谓四。一为取异物。二为言佞。三为面爱。四为邪教。颂其义曰。</p><p>取异物之友言美以顺耳</p><p>面谈为媚爱邪教相危殆</p><p>斯以非友像智者则不友</p><p>已识当远离譬犹出涩道</p><p>取异物之友。当以四事知。何谓四。贪取彼物。与少望多。为畏故习。为利故习。颂其义曰。</p><p>夫以取彼物少与而多欲</p><p>畏习与利习贪人友际然</p><p>斯以非友像智者所不友</p><p>已识当远离譬犹出涩道</p><p>言佞之友。当以四事知。何谓四。宣人之私。自隐其私。面伪称善。退则兴诽。颂言义曰。</p><p>好行宣人私有私而自隐</p><p>面从褒扬善退则议其恶</p><p>斯以非友像智者所不友</p><p>已识当远离譬犹出涩道</p><p>面爱之友。当以四事知。何谓四。说人往短。阴求来过。与之不宝。欲人有厄。颂其义曰。</p><p>为于不可为不利造妄语</p><p>与而不为宝愿人厄请已</p><p>斯以非友像智者所不友</p><p>已识当远离譬犹出涩道</p><p>邪教之友。当以四事知。何谓四。以杀生之事劝化人。以盗窃以淫邪欺诈之事劝化人。颂其义曰。</p><p>杀生与盗窃欺诈为妄语</p><p>趣向他人妇以此劝立人</p><p>斯以非友像智者所不友</p><p>已识当远离譬犹出涩道</p><p>又居士子。有四友。为仁明欲利人。当识知。何谓四。一为同苦乐。二为利相摄。三为与本业。四为仁愍伤。颂其义曰。</p><p>与人同安危摄之以善利</p><p>为厚能业人哀愍导正道</p><p>如斯为友像智者所习讽</p><p>当与此从事必益不为恶</p><p>同苦乐之友。当以四事知。何谓四。施之以己所宝。施之以妻子利。施之家所有。言忠为忍言。颂其义曰。</p><p>与其利己者有财利亦与</p><p>与以家之利言忠为忍言</p><p>如斯为友像智者所习亲</p><p>当与此从事必益不为恶</p><p>利相摄之友。当以四事知。何谓四。彼私不宣。己私不隐。面说善言。还为弭谤。颂其义曰。</p><p>以不宣彼私己私不为隐</p><p>相见语讲善还则弭诽谤</p><p>如斯为友像智者所习亲</p><p>当与此从事必益不为恶</p><p>与本业之友。当以四事知。何谓四。以利业之。以力业之。纵恣谏之。以善养之。颂其义曰。</p><p>业之以财利以力助安之</p><p>切磋其纵恣将养其善志</p><p>如斯为友像智者所习亲</p><p>当与此从事必益不为恶</p><p>仁愍伤之友。当以四事知。何谓四。教劝竖立以成其信。成其戒。成其闻。成其施。颂其义曰。</p><p>信戒闻施道恒以劝化人</p><p>如斯为友像智者所习亲</p><p>当与此从事必益不为恶</p><p>又居士子。夫东面者。犹子之见父母也。是以子当以五事正敬正养正安父母。何谓五。念思惟报家事。唯修责负。唯解饬戒。唯从供养。唯欢父母。父母又当以五事爱哀其子。何谓五。兴造基业。与谋利事。与娉妇。教学经道经。则以所有付授与子。是为东方二分所欲者。得古圣制法。为子必孝。为父母慈爱。士丈夫望益。而善法不衰。</p><p>夫南面者。犹<a href=\"/remen/dizi.html\" class=\"keylink\" target=\"_blank\">弟子</a>之见师也。是以弟子当以五事正敬正养正安于师。何谓五。必审于闻。必爱于学。必敏于事。必无过行。必供养师。师又当以五事哀教弟子。何谓五。以学学之。极艺教之。使敏于学。导以善道。示属贤友。是为南方二分所欲者。得古圣制法。为弟子谦。师以仁教。士丈夫望益。而善法不衰。</p><p>夫西面者。犹夫之见妇也。是以夫当以五事正敬正养正安其妇。何谓五。正心敬之。不恨其意。不有他情。时与衣食。时与宝饰。妇又当以十四事事于夫。何谓十四。善作为。善为成。受付审。晨起。夜息。事必学。阖门待君子。君子归问讯。辞气和。言语顺。正几席。洁饮食。念<a href=\"/remen/bushi.html\" class=\"keylink\" target=\"_blank\">布施</a>。供养夫。是为西方二分所欲者。得古圣制法夫妇之宜。士夫望益。而善法不衰。</p><p>夫北面者。犹友见其朋也。是以友当以五事正敬正养正安朋类。何谓五。正心敬之。不恨其意。不有他情。时时分味。恩厚不置。朋类又当以五事摄取其友。何谓五。有畏使归我。遨逸则数责。私事则为隐。供养久益胜。言忠为忍言。是为北方二分所欲者。得古圣制法朋友之交。士丈夫望益。而善法不衰。</p><p>夫下面者。犹长子之见奴客执事也。是以长子当以五事正敬正养正安奴客执事。何谓五。适力使之。用时衣食。时时分味。时时教斋。疾病息之。奴客执事又当以十事供养长子。何谓十。善作为。善为成。受付审。夜卧。早作。凡事必学。作务勤力。家贫不慢。空乏不离。出门称曰。我家长子聪而有慧。是为下方二分所欲者。得古圣制法长子执事之宜。士丈夫望益。而善法不衰。</p><p>夫上面者。犹居家布施之人之见沙门梵志也。是以居之来当以五事正敬正养正安沙门梵志。何谓五。开门待之。来迎问讯与设几席。经法藏护。施食洁净。以是供养沙门梵志。沙门梵志又当以五事答布施家。何谓五。教诲以成其正信。教诲以成其戒行。教诲以成其多闻。教诲以成其布施。教诲以成其<a href=\"/remen/zhihui.html\" class=\"keylink\" target=\"_blank\">智慧</a>。是为上方二分所欲者。得古圣制法居家及沙门梵志之宜。士丈夫望益。而善法不衰。颂其义曰。</p><p>东面为父母师教宜南面</p><p>西面为子妇朋友位北面</p><p>奴客执事下沙门梵志上</p><p>如此应为礼亦为居家宜</p><p>凡人富有财当念以利人</p><p>与人同财利布施者升天</p><p>得利与人共在在获所安</p><p>义摄<a href=\"/remen/shijian.html\" class=\"keylink\" target=\"_blank\">世间</a>者斯为近乐本</p><p>夫以恩摄人如母之为子</p><p>善摄护天下其福数数及</p><p>上得处众会能益利与安</p><p>成人之信戒必使得名闻</p><p>意与常不惰舍弃悭吝行</p><p>摄人以友事饮食相惠施</p><p>往来而又往如是名不亏</p><p>夫能修慎身斯居家为贤</p><p>居积宝货者当兴为仁义</p><p>先学为最胜次乃为治产</p><p>若索以得财当常作四分</p><p>一分供衣食二为本求利</p><p>藏一为储跱厄时可救之</p><p>为农商养牛畜羊业有四</p><p>次五严治室第六可娉娶</p><p>如是货乃积日日寻益增</p><p>夫财日夜聚如流归于海</p><p>治产求以渐喻若蜂作蜜</p><p>有财无与富又无与边方</p><p>悭吝及恶业有力无与友</p><p>事中用则学不用勿自妨</p><p>观夫用事者明好犹炽火</p><p>其于族亲中乃兼为两好</p><p>与亲众座安如释处天宫</p><p>于是善生子闻众祐说已。即稽首佛足。下起绕三匝。欣然自归。从佛<a href=\"/remen/shoujie.html\" class=\"keylink\" target=\"_blank\">受戒</a>。</p></div>"
}]