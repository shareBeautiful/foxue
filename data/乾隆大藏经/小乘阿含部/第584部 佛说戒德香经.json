[{
    "title": "第584部 佛说戒德香经",
    "author": "竺昙无兰 译",
    "html": "<div class=\"B1_text\"><p>佛说戒德香经</p><p>闻如是。一时佛游舍卫国祇树给孤独园。时贤者阿难闲居独思。世有三香。一曰根香。二曰枝香。三曰华香。是三品香唯随风香不能逆风。宁有雅香随风逆风者乎。贤者阿难独处思惟于义所归不知所趣。即从坐起往诣佛所。稽首佛足下长跪叉手而白佛言。我独处思惟。世有三香。一曰根香。二曰枝香。三曰华香。此三品香唯能随风不能逆风。宁有雅香随风逆风者乎。佛告阿难。善哉善哉。诚如汝问。有香真正随风逆风。阿难白佛。愿闻其香佛言。若于郡国县邑村落。有善男子善女人。<a href=\"/remen/xiuxing.html\" class=\"keylink\" target=\"_blank\">修行</a>十善身不杀盗淫。口不妄言两舌恶口绮语。意不嫉妒恚痴。<a href=\"/remen/xiaoshun.html\" class=\"keylink\" target=\"_blank\">孝顺</a>父母奉事三尊。仁慈<a href=\"/remen/daode.html\" class=\"keylink\" target=\"_blank\">道德</a>威仪礼节。东方无数<a href=\"/remen/shamen.html\" class=\"keylink\" target=\"_blank\">沙门</a>梵志歌颂其德。南西北方四维上下沙门梵志咸歌其德。某郡国土县邑村落。有善男子善女人。奉行十善敬事<a href=\"/remen/sanbao.html\" class=\"keylink\" target=\"_blank\">三宝</a>。孝顺仁慈道德恩义不失礼节。是香名曰随风逆风靡不周。照十方宣德一切蒙赖。佛时颂曰。</p><p>虽有美香花不能逆风熏</p><p>不息名栴檀众雨一切香</p><p>志性能和雅尔乃逆风香</p><p>正士名丈夫普熏于十方</p><p>木蜜及栴檀青莲诸雨香</p><p>一切此众香戒香最无上</p><p>是等清净者所行无放逸</p><p>不知魔径路不见所归趣</p><p>此道至永安此道最无上</p><p>所获断秽源降伏绝魔网</p><p>用上佛道堂升无穷之慧</p><p>以此宣经义除去一切弊</p><p>佛告阿难。是香所布不碍须弥山川天地。不碍四种地水火风。通达八极上下亦然。无穷之界咸歌其德。一身不<a href=\"/remen/shasheng.html\" class=\"keylink\" target=\"_blank\">杀生</a>。世世长寿。其命无横。不盗窃者。世世富饶又不妄遗财宝。常存施为道根。不淫色者。人不犯妻。所在化生莲华之中。不妄言者。口气香好言辄信之。不两舌者。家常和合无有别离。不恶口者。其舌常好言辞辩通。不绮语者。人闻其言莫不咨受宣用为珍。不嫉妒者。世世所生众人所敬。不嗔恚者。世世端正人见<a href=\"/remen/huanxi.html\" class=\"keylink\" target=\"_blank\">欢喜</a>。除愚痴者。所生<a href=\"/remen/zhihui.html\" class=\"keylink\" target=\"_blank\">智慧</a>靡不咨请。舍于邪见<a href=\"/remen/changzhu.html\" class=\"keylink\" target=\"_blank\">常住</a>正道。从行所得各自然生。故当弃邪从其真妙。佛说如是。时诸<a href=\"/remen/biqiu.html\" class=\"keylink\" target=\"_blank\">比丘</a>闻之欢喜。作礼而去。</p></div>"
}]