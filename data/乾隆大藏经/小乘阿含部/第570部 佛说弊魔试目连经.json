[{
    "title": "第570部 佛说弊魔试目连经",
    "author": "优婆塞支谦 译",
    "html": "<div class=\"B1_text\"><p>佛说弊魔试目连经</p><p>闻如是。一时佛游于焚只国妙华山恐惧聚鹿苑中。尔时贤者大目干连。夜于冥中经行。由于平路经行往返。于时弊魔往诣佛所。自化彻景入目连腹中。贤者大目干连。吾腹何故而作雷鸣。犹如饥人而负重担。吾将入室正受<a href=\"/remen/sanmei.html\" class=\"keylink\" target=\"_blank\">三昧</a>观察其源。于是目连即入其室三昧观身。即时睹见弊魔作化彻景入其腹中。即谓之曰。弊魔且出且出。莫娆如来及其<a href=\"/remen/dizi.html\" class=\"keylink\" target=\"_blank\">弟子</a>。将无长夜获苦不安坠于恶趣。魔心念言。今此<a href=\"/remen/shamen.html\" class=\"keylink\" target=\"_blank\">沙门</a>未会见我亦不知我。横造<a href=\"/remen/wangyu.html\" class=\"keylink\" target=\"_blank\">妄语</a>弊魔且出且出。勿娆如来及其弟子。将无长夜获苦不安。正使其师大圣<a href=\"/remen/shizun.html\" class=\"keylink\" target=\"_blank\">世尊</a>尚不知吾。况其弟子。目连报曰。吾复知复知卿今心所念。其师大圣尚不能知。况其弟子。知吾所在耶。魔即恐惧。今此沙门已觉我矣。即化彻身出住其前。目连告魔。乃往过去久远之世。拘楼秦佛时。我曾为魔。号曰嗔恨。吾有一姐名曰黤黑。尔时汝为作子。以是知之是吾姐子。尔时有佛出于<a href=\"/remen/shijian.html\" class=\"keylink\" target=\"_blank\">世间</a>。号拘楼秦如来至真等正觉。有二弟子。一曰洪音。二曰知想。最尊第一仁贤难及。何故贤者名曰洪音。住于梵天謦扬大声。闻于三千<a href=\"/remen/daqianshijie.html\" class=\"keylink\" target=\"_blank\">大千世界</a>。何故贤者名知想。若处闲居坐于树下旷野山中。如其色像三昧正受。牧羊牧牛担薪负草田居行人。见之如此各相谓言。于此命过。吾等各各辈薪负草共蛇维之。如其所言即共蛇维。知想<a href=\"/remen/biqiu.html\" class=\"keylink\" target=\"_blank\">比丘</a>从三昧起。奋迅衣服去其埃灰。更整法服持钵入城国邑聚落而行分卫。牧牛羊者负薪草人。必怀惊愕各各相谓。吾在旷野闲居。见此比丘坐于树下。而不喘息谓之命过。共积薪草而蛇维之。今者知想以是之故曰想识。于是嗔恚魔心自念言。此辈沙门自谓持戒。寂然默声思惟而行。譬如狗猫思欲捕鼠。静然不动鼠出即搏。沙门禅思亦复如是。譬如鸧鹤而欲捕鱼。默静声潜思鱼出则吞。诸沙门等亦复如是。潜思惟念专有所求。譬如大驴昼负重驮至夜疲极。饥渴潜思欲得食饮。诸沙门等亦复如是。</p><p>时魔心念。我宁可化于此国土长者梵志。取诸持戒沙门道人。挝捶骂詈裂衣破钵破头。令起嗔恚。吾因是缘得其方便。寻如所念。即化国中长者梵志。取诸沙门持戒奉法。挝捶骂詈坏钵破头裂其被服。此诸沙门。如猫捕鼠如鹤吞鱼。譬如鸱枭于树间捕鼠。诸沙门<a href=\"/remen/zuochan.html\" class=\"keylink\" target=\"_blank\">坐禅</a>亦复如是如驴饥疲。时诸比丘。皆被毁辱低头直行。至拘楼秦佛所。佛为四辈天龙鬼神广说经道。见诸比丘被毁辱来告诸比丘。比丘。今嗔恨魔化诸国中长者梵志。取诸持戒奉法沙门。挝捶骂詈破头坏钵裂其衣服。令心变恨起嗔恚意。吾以是缘得其方便使道不成。尔等于此当行四等慈悲喜护。不怀怨结无嗔恨心。广大难限普安无边等于十方。虽求汝便终不能得。比丘受教。所在闲居旷野一心禅思。行四等心意无增减。时嗔恚魔。虽求持戒奉法沙门之便永不能得。尔时长者梵志从受魔教。毁辱持戒奉法沙门。寿终之后皆归恶趣勤苦瘦恼考掠之处。在<a href=\"/remen/diyu.html\" class=\"keylink\" target=\"_blank\">地狱</a>中受其<a href=\"/remen/huashen.html\" class=\"keylink\" target=\"_blank\">化身</a>。譬如大树。其广大如大旷野。在烧铁地裸形目投。各自谓言。吾等薄祐殃暴弊恶。乃取持戒奉法沙门毁辱骂詈。吾等于此归命呼嗟。不能得见持戒奉法沙门。欲求其便<a href=\"/remen/yinyuan1.html\" class=\"keylink\" target=\"_blank\">因缘</a>相见。已自造此自获其殃坐随魔教不能护身。</p><p>尔时嗔恚魔心自念言。因是方便求诸沙门持戒人便。永不能得。必当变行化诸长者梵志。<a href=\"/remen/gongyang.html\" class=\"keylink\" target=\"_blank\">供养</a>奉侍持戒沙门。衣被饭食床卧医药使贪供养。因是之缘吾得其便。寻如其计即化国中长者梵志。所在行路四徼道中。若在街曲见诸持戒沙门道人。布发着地令行其上。皆口称曰持戒沙门。修身勤行难值难遇。唯蹈吾发使我长夜得福无量。持擎衣服往造其所稽首长跪。愿见愍伤受此衣服。笥敛盛食诣就精舍。若街巷里头供奉上供养持戒沙门难值难遇。愿受此供使我长夜得福无量。抱之擎之若负担之。舆之归于其舍坐着好床。出诸饭食衣服<a href=\"/remen/jiasha.html\" class=\"keylink\" target=\"_blank\">袈裟</a>金银七宝。而着其前长跪白曰。持戒沙门难值难见。愿受此供。唯见愍伤恣意所欲。使我长夜得福无量。时拘楼秦佛为诸四辈诸天龙神。见诸持戒沙门道士。为诸长者梵志所见供养敬事无量。告诸比丘。今嗔恚魔化诸长者梵志使供养持戒沙门道士。衣被饭食床卧医药。恣意所欲使着供养。吾因是缘得其方便。坏其<a href=\"/remen/shanxin.html\" class=\"keylink\" target=\"_blank\">善心</a>使道不成。汝等所由闲居岩处旷野。念诸万物所在<a href=\"/remen/wuchang.html\" class=\"keylink\" target=\"_blank\">无常</a>。虽着衣食莫以贪乐苦空非身。魔虽求便终不能得。诸比丘即受拘楼秦如来至真等正觉教行之<a href=\"/remen/rufa.html\" class=\"keylink\" target=\"_blank\">如法</a>。魔虽求便永不能得魔所<a href=\"/remen/jiaohua.html\" class=\"keylink\" target=\"_blank\">教化</a>。长者梵志。使令供养持戒沙门。由此之德皆生天上。生天上已各心念言。吾等供养奉法沙门持戒清净自获是福。不由他人非天所与。</p><p>尔时拘楼秦佛如来至真等正觉。饭食之后以日昳时。与大弟子洪音俱行游于郡县。于时弊魔化作大人为勇猛士。手执大棒住于道侧。窃举大棒击洪音头。破头洒血其血流离。尔时辟[雨/對]在世尊后。如影随形默声无言。时拘楼秦如来无极大圣。还顾叹息口演此言。今嗔恚魔。不知节限所造大过。时嗔恚魔。即以此身堕没地狱宛转地狱。如鱼蝌蚪出水在于陆地。譬如生剥牛皮。宛转在地痛不可言。时魔波旬。在于地狱宛转毒痛。又过于此亿千万倍。譬若如人身得狂病走不安处。时魔波旬。堕大地狱苦痛无量。时泥梨傍往语之言。子欲知之。若有一筹。一鸟飞现知过十千万岁。如是之比亦复难限。弊魔吾在地狱寿数如是。然后乃从大地狱出。更复遭厄二万余岁。尔时弊魔甚大愁毒。佛为目连说此偈言。</p><p>嗔魔所受罪其地狱何类</p><p>拘楼秦佛时化众及弟子</p><p>所可受患恼一切见考治</p><p>火然自烧身其[火*僉]面绕形</p><p>其地狱如斯嗔恚魔所在</p><p>拘楼秦佛时洪音大弟子</p><p>假使在佛前及观比丘众</p><p>因由缘受罪斯须得动扰</p><p>设有喜评相比丘<a href=\"/remen/fodizi.html\" class=\"keylink\" target=\"_blank\">佛弟子</a></p><p>必当获此殃趣于极苦患</p><p>如人投深渊舍于天宫殿</p><p>不在玉女间弃于天上乐</p><p>其有晓了此比丘佛弟子</p><p>自兴从已出危害堕苦患</p><p>魔当知吾身倚于<a href=\"/remen/jietuo.html\" class=\"keylink\" target=\"_blank\">解脱</a>门</p><p>不天处<a href=\"/remen/tianren.html\" class=\"keylink\" target=\"_blank\">天人</a>忉利名闻天</p><p>假使分别此比丘佛弟子</p><p>自身犯非法因此归恶趣</p><p>其以一足指动摇最胜宫</p><p>所处神足力目连大<a href=\"/remen/ganying.html\" class=\"keylink\" target=\"_blank\">感应</a></p><p>其有晓了此比丘佛弟子</p><p>身自为兴立安能堕恶趣</p><p>设端正有百微妙好玉女</p><p>见比丘禅思彼不住园观</p><p>假使分别此比丘佛弟子</p><p>比丘自造行或能归恶趣</p><p>假使等和同诣帝释问事</p><p>天帝为解不何因获解脱</p><p>释应时发遣随其所问答</p><p>若自无所著然后得解脱</p><p>假使晓了此比丘佛弟子</p><p>随己所作行自到归恶趣</p><p>或有至梵天难问梵天王</p><p>何因致是处得立于梵天</p><p>梵天即答曰随问而发遣</p><p>今吾所立处未曾怀邪见</p><p>从梵天普见光明有退转</p><p>吾今当何说我身长存乎</p><p>假使晓了比比丘佛弟子</p><p>身自犯非法自然归勤苦</p><p>其火无想念我当烧愚痴</p><p>愚騃自兴火还自危烧身</p><p>波旬当解此用意向如来</p><p>还自危其身如火烧痴人</p><p>人喜为众恶长夜为己身</p><p>命来不<a href=\"/remen/zijue.html\" class=\"keylink\" target=\"_blank\">自觉</a>无得娆比丘</p><p>魔慎莫试佛无娆诸弟子</p><p>长夜不安隐必当归恶趣</p><p>于时魔降伏坐恐比丘故</p><p>彼闻此忧愁应时忽不现</p><p>佛说如是。诸天龙神莫不<a href=\"/remen/huanxi.html\" class=\"keylink\" target=\"_blank\">欢喜</a>。</p></div>"
}]