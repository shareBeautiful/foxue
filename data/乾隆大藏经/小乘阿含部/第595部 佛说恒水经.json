[{
    "title": "第595部 佛说恒水经",
    "author": "法炬 译",
    "html": "<div class=\"B1_text\"><p>佛说恒水经</p><p>闻如是。一时佛与大<a href=\"/remen/biqiu.html\" class=\"keylink\" target=\"_blank\">比丘</a>僧诸<a href=\"/remen/dizi.html\" class=\"keylink\" target=\"_blank\">弟子</a>菩萨俱行到恒水。诸<a href=\"/remen/tianren.html\" class=\"keylink\" target=\"_blank\">天人</a>民鬼神龙人非人。及初发道意者无央数。各持华香伎乐皆追从佛。已到恒水施座而坐。众会皆定。月十五日说戒时。阿难从坐起正衣服前作礼。以头脑着佛足却长跪叉手白佛言。诸弟子坐安定。愿佛可说戒经。佛默然不应。阿难还就坐。甚久到夜半。阿难复起前长跪叉手白佛言。夜已半诸弟子坐皆安定。愿闻佛说戒经。佛复默然不应。阿难复还就坐大久鸡向欲鸣。阿难复起前长跪叉手白佛言。鸡欲鸣。诸弟子愿欲闻说佛戒经。佛告阿难言。<a href=\"/remen/rensheng.html\" class=\"keylink\" target=\"_blank\">人生</a>死展转五道以往来。在<a href=\"/remen/shijian.html\" class=\"keylink\" target=\"_blank\">世间</a>甚大勤苦。不自识知前世<a href=\"/remen/suming.html\" class=\"keylink\" target=\"_blank\">宿命</a>本末者。皆坐心意不端故。人身甚难得。已得人身。<a href=\"/fojing/\" class=\"keylink\" target=\"_blank\">佛经</a>戒复难得值闻。已得闻佛经戒。信入佛道复难。已入佛道。守持经戒复难得。佛欲说戒经。今坐中有一弟子。不能持佛戒经。用是故佛不说戒经。阿难白佛言。我不知何所弟子不持佛戒经。摩诃目干连<a href=\"/remen/sanmei.html\" class=\"keylink\" target=\"_blank\">三昧</a>彻视。见不持戒弟子。即起往至其前谓之言。卿为佛作弟子。不能持戒法。是为捐弃之人。不应与尊者共同坐席。当起出。不得复入众中。佛告摩诃目干连。汝好晓令出不持戒弟子。即自惭愧出去。佛告诸弟子。善听今<a href=\"/remen/shuofa.html\" class=\"keylink\" target=\"_blank\">说法</a>。诸弟子皆叉手言。唯然受教。佛言。大海水有朝夕来往时不过故际。还去亦不过故际。诸弟子皆当端心正汝意。还自视中表五藏。思惟<a href=\"/remen/shengsi.html\" class=\"keylink\" target=\"_blank\">生死</a>甚勤苦。当奉持戒经不当缺犯。持<a href=\"/remen/wujie.html\" class=\"keylink\" target=\"_blank\">五戒</a>者。还生世间作人。持十善者得生天。持二百五<a href=\"/remen/shijie.html\" class=\"keylink\" target=\"_blank\">十戒</a>者。现世可得阿罗汉辟支佛菩萨佛泥洹大道。以道以受人身。当奉持经戒。死死不当缺犯大如毛发。譬如海水朝夕来往时不敢过故际。海中有七宝。何谓七宝。一者白银。二者黄金。三者珊瑚。四者白珠。五者车磲。六者明月珠。七者摩尼珠。是为海中七宝。今佛道中亦有七宝。佛言。道宝是也。一者须陀洹。二者斯陀含。三者阿那含。四者阿罗汉。五者辟支佛。六者发意念度一切菩萨。七者佛泥洹大道。是为七宝。欲得道宝者。皆当弃捐淫泆嗔恚愚痴。持戒<a href=\"/remen/jingjin.html\" class=\"keylink\" target=\"_blank\">精进</a>累积<a href=\"/remen/gongde.html\" class=\"keylink\" target=\"_blank\">功德</a>。中外清净自守<a href=\"/remen/wuchang.html\" class=\"keylink\" target=\"_blank\">无常</a>高士。如是海水不受恶露。若有死人污秽臭处不清洁者。疾风吹着岸上。今佛道中不受污秽不持经戒恶人。诸有犯经戒者。乃牵臂出之。譬如四辈鼠。一者屋间鼠。二者家中鼠。三者野田鼠。四者清溷中鼠。屋间鼠不能居平地。平地鼠不能居屋间。野田中鼠不能居人家。人家鼠不能居野田清溷中鼠不能出清溷中也。不知仓中饶谷故也。人复有四辈。何谓四辈。一辈人端心正意持戒不犯。欲得阿罗汉道。二辈人者持戒精进。欲得辟支佛道。三辈人持戒学问明经<a href=\"/remen/zhihui.html\" class=\"keylink\" target=\"_blank\">智慧</a>。念度一切欲得佛道。四辈人托名为弟子。不能奉持明戒不欲学问。心意犹豫恐不得道故。是为前却弟子。如是四辈鼠。佛言。诸弟子。天下有五江。东流一江字沙禄。南流一江字阿夷。西流一江字恒。北流一江字默徘徊。中流名字为江。转流入海皆弃本名字。当为海水。佛言。诸弟子。有<a href=\"/remen/poluomen.html\" class=\"keylink\" target=\"_blank\">婆罗门</a>种。有刹利种。有工师种。有田家种。有乞人。有若于辈各自道说言。我种豪贵。如愧富乐贫贱。当如五江水入海。若干辈为佛作弟子。皆当弃本名字。乃为是<a href=\"/remen/fodizi.html\" class=\"keylink\" target=\"_blank\">佛弟子</a>耳。安得复有贵贱自贡高。先知当教后知。不得言我知道自憍贵。不得言学久知经多。不得言我所作意应道。彼所作非作。是者皆为犯戒。不得入众中也。道法长幼相教护。当相承用。有未解经道者。不得向说深事。此为大过。天下大雨水。水流入水沟。水沟流入溪涧。溪涧流入江。江流入海中。海水不增不减。诸弟子。学道得须陀洹者有得斯陀含阿那含者。有得阿罗汉者。有得辟支佛者。有得阿惟越致者。有得佛泥洹道者。来者去者。佛道亦不增亦不减。如海水不增不减也。佛言。海中有大鱼。一者长四千里。二者长八千里。三者长万二千里。四者长万六千里。五者长二万里。六者长二万四千里。七者长二万八千里。学问不值明师。安知天下有大道乎。乘船游于洿池泉流。安知天下有江海。佛经如江海。一切世间经书皆因佛经而出。经难得再见闻。当取讽诵读。却后数千万亿岁。乃复有佛经戒耳。日月星宿当有坏败时。奉行佛经戒无有坏灭时。自今已后佛不复说经戒。佛经戒甚重。中有<a href=\"/remen/shouchi.html\" class=\"keylink\" target=\"_blank\">受持</a>戒犯恶者。头破作七分故也。佛说经讫。诸弟子皆一心重持戒法。诸天人民鬼神龙。皆起前以头面着地。为佛作礼而去。</p></div>"
}]