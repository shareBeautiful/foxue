[{
    "title": "第618部 佛说鸯崛髻经",
    "author": "法护 译",
    "html": "<div class=\"B1_text\"><p>佛说鸯崛髻经</p><p>闻如是。一时婆伽婆。在舍卫城祇树给孤独园。尔时众多<a href=\"/remen/biqiu.html\" class=\"keylink\" target=\"_blank\">比丘</a>到时着衣持钵。入舍卫城乞食时众多比丘入舍卫城乞食。闻王波斯匿宫门外。有众多人民各携手啼哭唤呼。便作是说。于此国土有大恶贼名鸯崛髻。杀害人民暴虐无慈心。村落居止不得宁息。城廓亦不得宁息。人民亦不得宁息。杀害人民各取一指用作华髻。以是故名曰鸯崛髻。愿王当降伏此人。时众多比丘。从舍卫城乞食已过。食后摄衣钵澡手洗足。以尼师檀着肩上。诣<a href=\"/remen/shizun.html\" class=\"keylink\" target=\"_blank\">世尊</a>所。头面礼足在一面坐。时诸比丘白世尊言。我等众多比丘。到时着衣持钵。入舍卫城乞食。便闻拘婆罗王在宫门外。有众多人民携手啼哭。便作是说。今境界中有大贼名鸯崛髻。杀害人民至各取一指用作花髻。以是故名曰鸯崛髻。愿当降伏彼。时世尊从比丘闻。即从坐起若鸯崛髻居三处。世尊便往彼所。时有众人担薪负草及耕田人。有行路人诣世尊所。语世尊言。<a href=\"/remen/shamen.html\" class=\"keylink\" target=\"_blank\">沙门</a>莫从此道行。所以然者。此道中有鸯崛髻。杀害人民无有慈心于<a href=\"/remen/zhongsheng.html\" class=\"keylink\" target=\"_blank\">众生</a>。城廓村落皆为彼人所害。彼杀人以指作花髻。触娆世尊。诸有沙门人民之类从此道<a href=\"/remen/xingzhe.html\" class=\"keylink\" target=\"_blank\">行者</a>。十人共集然后得过。或二十人或三十人或四十人。或五十人。或百人或千人。然后得过。彼鸯崛髻从意所欲皆取食之。时世尊遂便前行无退转意。时鸯崛髻遥见世尊来。见已便作是念。诸有人民欲来过此道者。十人共集至。或千人然后得过。随意所欲而杀害之。然此沙门独来无伴。我今当取杀之。时鸯崛髻即拔腰剑往至世尊所。时世尊遥见鸯崛髻来便复道还。时鸯崛髻走逐世尊尽其力势欲及世尊然不能及。时鸯崛髻便作是念。我走能逮象亦能及马亦能及车。亦能及暴恶牛亦能及人。然此沙门行亦不疾。然尽其力势不能及。时鸯崛髻遥语世尊言。住住沙门。世尊告曰。我久自住然汝不住。时鸯崛髻便说此偈。</p><p>沙门行言住谓我言不住</p><p>沙门说此义自住我不住</p><p>尔时世尊语鸯崛髻言。汝听我所说我住汝不住义。时便说偈言。</p><p>世尊常自住一切蒙其恩</p><p>汝<a href=\"/remen/zisha.html\" class=\"keylink\" target=\"_blank\">自杀</a>害心亦不避恶行</p><p>尔时鸯崛髻便作是念。我今作恶行耶。时鸯崛髻。便说偈言。</p><p>于我发慈心沙门说此偈</p><p>即时舍腰剑五体归命佛</p><p>头面而礼足求为作沙门</p><p>佛言来比丘即受<a href=\"/remen/juzujie.html\" class=\"keylink\" target=\"_blank\">具足戒</a></p><p>诸佛世尊常法。如诸佛世尊作是言。善来比丘。即时须发自堕犹如剃头。经七日中。若彼所著<a href=\"/remen/jiasha.html\" class=\"keylink\" target=\"_blank\">袈裟</a>极妙细滑。若施布劫贝育越衣。则化成袈裟。世尊作是说已。善来比丘。当修梵行于我法中。无憍慢意当尽苦源本。时鸯崛髻须发自堕。身着袈裟在世尊后。时世尊将鸯崛髻在后行。从阇梨园诣祇洹便就座坐。时鸯崛髻。为诸尊长比丘所教训威仪礼节。作是教训已。所以族姓子。以信坚固<a href=\"/remen/chujia.html\" class=\"keylink\" target=\"_blank\">出家</a>学道修无上梵行。尽<a href=\"/remen/shengsi.html\" class=\"keylink\" target=\"_blank\">生死</a>源梵行已立。所作已办更不复受母胎。时鸯崛髻成阿罗汉。时尊者鸯崛髻。修阿练若行无人之处。常乞食不选择家。着五纳衣人所不利。时王波斯匿集四部兵。集四部兵已出舍卫城。欲往杀贼鸯崛髻。时波斯匿王便作是念。可先往至世尊所。以此义具向世尊说。若世尊教敕者我当奉行。时波斯匿王诣祇洹步行至世尊所。夫刹利王种有五相。云何为五。谓盖天冠朱拂柄剑宝履屣。尽舍着一面头面礼足在一面坐。时波斯匿王坐已。世尊问曰。王何故集四部兵。尘土坌衣来至我所。时波斯匿王白世尊言。于此舍卫城有贼名鸯崛髻。杀害人民无有慈心。城廓村落皆厌患之人民分离。彼杀害人民已而取其指用作华髻。欲往杀彼人。世尊告曰。若今王见鸯崛髻剃除须发着三法衣。以信坚固出家学道。王欲取云何。王报言。当取何为。当问讯礼敬承事<a href=\"/remen/gongyang.html\" class=\"keylink\" target=\"_blank\">供养</a>。无有害心向。然世尊。彼凶恶人无有慈心于众生类。能修沙门行耶。时尊者鸯崛髻。去世尊不远结加趺坐。直身正意系念在前。时世尊举右手示鸯崛髻处。大王。此是贼鸯崛髻。时波斯匿王见鸯崛髻已。便怀恐怖衣毛皆竖。时世尊告王波斯匿言。大王。勿怀恐怖。自到彼所自当与王语。时波斯匿王。便往至鸯崛髻所。到已头面礼足在一面立。时波斯匿王问鸯崛髻言。尊者鸯崛髻。今名何等。鸯崛髻答言。大王。我名伽瞿母名曼多耶尼。王报言。汝善自勉进。我今尽形寿供养尊者伽瞿。衣被饭食病瘦医药床卧具。无所吝惜常当以法拥护。时波斯匿王头面礼足绕三匝。诣世尊所头面礼足在一面坐。时波斯匿王白世尊言。世尊。不降伏者能降伏之。如来皆使刚强者降伏。乃不加刀杖降伏众生。我有众多事欲还国。世尊告曰。今正是时随意所欲。时波斯匿王即从座起。头面礼足绕三匝便退而去。时鸯崛髻。即其日着衣持钵入舍卫城乞食。时鸯崛髻乞食时。见一女人怀妊。欲产未得时产。见已便作是念。此众生甚为苦恼。时鸯崛髻入舍卫城乞食。食后摄衣钵澡手洗足。以尼师檀着肩上。便至世尊所头面礼足在一面坐。时指髻白世尊言。我向者着衣持钵。入舍卫城乞食。乞食时见一女人怀妊欲产。然不得时产。见已我便作是念。此众生类甚为苦恼。世尊告曰。汝指髻。往彼女人所便语彼女人言。诸圣所生。我从圣生以来不自忆杀害众<a href=\"/remen/shengming.html\" class=\"keylink\" target=\"_blank\">生命</a>。以至诚语。使彼女人安隐得产。尔时指髻白世尊言。此非于彼我有<a href=\"/remen/wangyu.html\" class=\"keylink\" target=\"_blank\">妄语</a>耶。所以然者。我于此身杀害无数百千众生。世尊告曰。汝处俗时今处圣时。不与本同。汝指髻入舍卫城于街巷作是唱令。诸贤当护五事。以何为五。不<a href=\"/remen/shasheng.html\" class=\"keylink\" target=\"_blank\">杀生</a>不与受不淫不妄语不饮酒。所以然者。杀生之报。以刀施得刀报。盗报增益贫穷。淫报妻妇增益奸邪。妄语报众生口气臭秽。饮酒报增益众乱。往彼女人所。到已语彼女人言。我从圣生以来。未曾忆杀害众生。以是真诚语使女人安隐得产。对曰如是。世尊。时指髻到时着衣持钵。入舍卫城乞食。于街巷作是唱令。诸贤当护五事。至女人安隐得产。渐往至彼女人所。到已语女人言。我自从圣生。不自忆杀害一人命。以是真诚语使女人安隐得产。时指髻说是语适竟。彼女人即得产。时指髻食后欲出舍卫城。有一人以石打指髻身。复有一人以杖打指髻身。复有一人以刀斫指髻身体。破时指髻头破身血。出舍卫城到世尊所。时世尊遥见指髻来。头破血流污僧伽梨身体破。见已语言。忍勿发恶意。此之行报无数百千劫当入<a href=\"/remen/diyu.html\" class=\"keylink\" target=\"_blank\">地狱</a>中。今所受报亦不足言。时指髻白言。如是世尊。如是如来。时指髻以和悦心即于佛前。说此偈言。</p><p>我忍甚坚固无有增减心</p><p>我今闻<a href=\"/remen/zhengfa.html\" class=\"keylink\" target=\"_blank\">正法</a>是故不懈慢</p><p>闻法亦坚固好信<a href=\"/remen/fofa.html\" class=\"keylink\" target=\"_blank\">佛法</a>僧</p><p>亲近善知识诸能分别法</p><p>我曾为恶贼名曰鸯崛髻</p><p>为水所漂溺自归命三佛</p><p>当归自归命于法分别法</p><p>已得三达智还得佛迹处</p><p>本为放逸行杀害众生命</p><p>今名至诚谛不复杀害人</p><p>身口之所行意亦无所害</p><p>彼名为杀者不为人所嫉</p><p>夫年少比丘亦应佛<a href=\"/remen/chengfo.html\" class=\"keylink\" target=\"_blank\">成佛</a></p><p>此明照<a href=\"/remen/shijian.html\" class=\"keylink\" target=\"_blank\">世间</a>如月云雾消</p><p>前为淫逸行后改不复犯</p><p>此明照世间如月云雾消</p><p>为水所漂没亦如被练刚</p><p>巧匠解木理智者自修身</p><p>或以加刀杖或鞭缰靽[革*周]</p><p>无力亦无持为佛所降伏</p><p>亦不希望死亦不希望生</p><p>自观察时节安详不卒暴</p><p>尔时世尊观乐指髻。便告诸比丘。汝等。颇见比丘中如我<a href=\"/remen/dizi.html\" class=\"keylink\" target=\"_blank\">弟子</a>。有捷疾智闻法便解。所谓伽瞿比丘闻法便解。诸比丘言。不也世尊。尔时世尊告诸比丘。我声闻中第一比丘有捷疾智。所谓指髻比丘是。尔时诸比丘闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行。</p></div>"
}]