[{
    "title": "第601部 三归五戒慈心厌离功德经",
    "author": "未知",
    "html": "<div class=\"B1_text\"><p>三归<a href=\"/remen/wujie.html\" class=\"keylink\" target=\"_blank\">五戒</a>慈心厌离<a href=\"/remen/gongde.html\" class=\"keylink\" target=\"_blank\">功德</a>经</p><p>闻如是。一时佛在舍卫国祇树给孤独园。佛为阿那邠邸长者说过去久远有梵志名毗罗摩。饶财多宝若<a href=\"/remen/bushi.html\" class=\"keylink\" target=\"_blank\">布施</a>时。用八万四千金钵盛满碎银。八万四千银钵盛满碎金。复以八万四千金银澡罐。复以八万四千牛。皆以金银覆角。复以八万四千玉女<a href=\"/remen/zhuangyan.html\" class=\"keylink\" target=\"_blank\">庄严</a>具足。复以八万四千卧具众彩自覆。复以八万四千衣裳。复以八万四千象马。皆以金银鞍勒。复以八万四千房舍布施。复于四城门中布施。随其所欲皆悉与之。复以一房舍施招提僧。如上施福不如受三自归。所以然者。受三归者。施一切<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/wuwei.html\" class=\"keylink\" target=\"_blank\">无畏</a>。是故归<a href=\"/remen/fofa.html\" class=\"keylink\" target=\"_blank\">佛法</a>僧。其福不可计量也。如上布施及受三归福复不如受五戒福。受五戒者。功德满具其福胜也。如上布施及受三归五戒福。复不如弹指顷慈念众生福也。如上布施及受三归五戒慈念众生福。复不如起一切<a href=\"/remen/shijian.html\" class=\"keylink\" target=\"_blank\">世间</a>不可乐想福。所以然者。起一切世间不可乐想福。能令<a href=\"/remen/xingzhe.html\" class=\"keylink\" target=\"_blank\">行者</a>灭<a href=\"/remen/shengsi.html\" class=\"keylink\" target=\"_blank\">生死</a>苦。终<a href=\"/remen/chengfo.html\" class=\"keylink\" target=\"_blank\">成佛</a>道故其福最胜也。尔时长者闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行。</p></div>"
}]