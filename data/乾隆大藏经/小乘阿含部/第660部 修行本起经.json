[{
    "title": "第660部 修行本起经",
    "author": "大力共康孟祥 译",
    "html": "<div class=\"B1_text\"><p>第一卷第二卷</p><p>﻿行本起经 卷上</p><p>现变品第一</p><p>闻如是。一时佛在迦维罗卫国。释氏精舍尼拘陀树下。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。皆是阿罗汉。已从先佛。净修梵行。诸漏已尽。意解无垢。众智<a href=\"/remen/zizai.html\" class=\"keylink\" target=\"_blank\">自在</a>。晓了诸法。离于重担。逮得所愿。三处已尽。正解已解。三神满具。六通已达。<a href=\"/remen/biqiuni.html\" class=\"keylink\" target=\"_blank\">比丘尼</a>众。大伏爱等五百人。不可计。诸优婆塞优婆夷四辈。普集诸异学<a href=\"/remen/poluomen.html\" class=\"keylink\" target=\"_blank\">婆罗门</a>尼揵等。不可计。都悉来会。一切诸四天王。忉利天王。炎天王。兜术天王。尼摩罗提天王。波罗尼蜜天王。梵天王。乃至阿迦腻吒天王。各与无央数众。皆悉来会。诸龙王阿须伦。迦留罗。真陀罗。摩休勒。一一尊神。复各与眷属。皆悉会来。白净王。无怒王。无怨王。<a href=\"/remen/ganlu.html\" class=\"keylink\" target=\"_blank\">甘露</a>净王。及迦维罗卫九亿长者。名从官属。一时来会为佛作礼。却坐一面。</p><p>尔时佛放身三十二相八十种好光明。普照三千世界。如月盛满星中特明。威神堂堂。众圣中王一切众会。咸有疑心。各自念言。太子生迦维罗卫。长白净王。家弃国行。学道成号。佛为于树下六年得道耶。十二年得乎。或复念言。本行何术。致斯巍巍。所事何师。今得特尊。始修何法。得成为佛。佛知一切皆有疑意。便告摩诃目揵连。汝能为怛萨阿竭。说本起乎。于是目揵连。即从座起。前整衣服。长跪叉手。白佛言。唯然<a href=\"/remen/shizun.html\" class=\"keylink\" target=\"_blank\">世尊</a>。今当承佛威神。持佛神力。为一切故。当广说之。佛言。<a href=\"/remen/suming.html\" class=\"keylink\" target=\"_blank\">宿命</a>无数劫时。本为凡人。初求佛道以来。精神受形。周遍五道。一身死坏。复受一身。<a href=\"/remen/shengsi.html\" class=\"keylink\" target=\"_blank\">生死</a>无量。譬喻尽天下草木。斩以为筹。计吾故身。不能数矣。夫极天地之始终。谓之一劫。而我更天地成坏者。不可称载也。所以感伤<a href=\"/remen/shijian.html\" class=\"keylink\" target=\"_blank\">世间</a>贪意。长流没于爱欲之海。吾独欲反其原故。自勉而特出。是以世世勤苦。不以为劳。虚心乐静。无为无欲。损己<a href=\"/remen/bushi.html\" class=\"keylink\" target=\"_blank\">布施</a>。至诚守戒。<a href=\"/remen/qianbei.html\" class=\"keylink\" target=\"_blank\">谦卑</a>忍辱。勇猛<a href=\"/remen/jingjin.html\" class=\"keylink\" target=\"_blank\">精进</a>。一心思微。学圣<a href=\"/remen/zhihui.html\" class=\"keylink\" target=\"_blank\">智慧</a>。仁活天下。悲穷伤厄。慰沃忧戚。育养<a href=\"/remen/zhongsheng.html\" class=\"keylink\" target=\"_blank\">众生</a>。救济苦人。承事诸佛。别觉真人。功勋累积。不可得记。至于昔者。锭光佛兴世。有圣王号。名灯盛治。在提和卫国。人民长寿。慈孝仁义。地沃丰盛。其世太平。生一太子。字为灯光。聪明智远。世之少双。圣王爱念。甚奇甚异。临寿终时。国付太子。太子灯。光念计<a href=\"/remen/wuchang.html\" class=\"keylink\" target=\"_blank\">无常</a>。传国授弟。即时<a href=\"/remen/chujia.html\" class=\"keylink\" target=\"_blank\">出家</a>。行作<a href=\"/remen/shamen.html\" class=\"keylink\" target=\"_blank\">沙门</a>。道成号佛无上至尊。神德光明。无昼无夜。从比丘众六十二万。游行世界。开化群生。当还提和卫国。度脱种姓及国臣民。与诸大众。游诣本国。是时国中。百官群臣。谓佛大众来攻夺国。皆共议言。今当兴师。逆往拒之。不宜与国。即时相率。欲以向佛。佛以六通。逆照其心。化作大城。广大严峻。与彼城对。佛哀国人。欲令<a href=\"/remen/jietuo.html\" class=\"keylink\" target=\"_blank\">解脱</a>。即化二城。变为琉璃。其城洞达。内外相照。复化六十。二万比丘。如佛无异。变化示现。王见惶怖。疑解心伏。即出诣佛。叩头自悔。禀性空顽。恶意向佛。愚人所误。幸唯原之。愿佛便还精舍。七日之中。当修所供。奉迎至尊。佛知其意。默然便还。于是其王问诸群臣。奉迎圣王。其法云何。诸臣言。迎遮迦越王法。<a href=\"/remen/zhuangyan.html\" class=\"keylink\" target=\"_blank\">庄严</a>国土。面四十里。平治道路。香汁洒地。金银珍琦。七宝栏楯。起诸幢幡。缯彩花盖。城门街巷。庄严校饰。弹琴鼓乐。如忉利天。散花然灯。烧众名香。敬侍道侧。七日已办。王敕群臣百官导从。躬亲迎佛。佛哀人民。告诸比丘。严出应请。比丘受敕。行诣本国。佛告比丘。汝等见此供设严好光目者不。昔吾承事。往古诸佛<a href=\"/remen/gongyang.html\" class=\"keylink\" target=\"_blank\">供养</a>庄严。亦如今也。</p><p>是时有梵志儒童。名无垢光。幼怀聪睿。志大苞弘。隐居山林。守玄行禅。图书秘谶。无所不知。心思供养。奉报师恩。辞行开化道经丘聚。聚中梵志。名不楼陀。盛祀天祠。满十二月。饭食供养。梵志徒众。八万四千人。岁终达嚫。金银珍宝车马牛羊。衣被缯彩。履屣。七宝之盖。锡杖澡罐。最聪明智慧者。应受斯物。七日未竟。时儒童菩萨。入彼众中。论道说义。七日七夜。尔时其众。欣踊无量。主人长者。甚大<a href=\"/remen/huanxi.html\" class=\"keylink\" target=\"_blank\">欢喜</a>。以女贤意。施与菩萨。菩萨不受。唯取伞盖锡杖澡罐履屣金银钱各一千。还上本师。其师欢喜。便共分布。儒童菩萨。复辞出行。时诸同学。各各赠送人一银钱。遂行入国。见人欣然。匆匆平治道路。洒扫<a href=\"/remen/shaoxiang.html\" class=\"keylink\" target=\"_blank\">烧香</a>。即问行人。用何等故。行人答曰。锭光佛。今日当来。施设供养。儒童闻佛欢喜踊跃。衣毛肃然。佛从何来。云何供养。行人对曰。唯持花香缯彩幢幡。于是菩萨。便行入城。勤求供具。须臾周匝。了不可得。国人言。王禁花香。七日独供。菩萨闻之。心甚不乐。须臾佛到。知童子心。时有一女。持瓶盛花。佛放光明。彻照花瓶。变为琉璃。内外相见。菩萨往趣。而说颂曰。</p><p>银钱凡五百请买五茎花</p><p>奉上锭光佛求我本所愿</p><p>女时说颂答菩萨言。</p><p>此花直数钱乃顾至五百</p><p>今求何等愿不惜银钱宝</p><p>菩萨即答言。</p><p>不求释梵魔四王转轮圣</p><p>愿我得<a href=\"/remen/chengfo.html\" class=\"keylink\" target=\"_blank\">成佛</a>度脱诸十方</p><p>女言善快哉所愿速得成</p><p>愿我后世生常当为君妻</p><p>菩萨即答言。</p><p>女人多情态坏人正道意</p><p>败乱所求愿断人布施心</p><p>女答菩萨言。</p><p>女誓后世生随君所施与</p><p>儿子及我身今佛知我意</p><p>仁者慈愍我唯赐求所愿</p><p>此华便可得不者钱还卿</p><p>即时思宿命观视其本行</p><p>以更五百世曾为菩萨妻</p><p>于是便可之。欢喜受花去。意甚大悦。今我女弱。不能得前。请寄二华。以上于佛。即时佛到。国王臣民。长者<a href=\"/wenda/jushi/\" class=\"keylink\" target=\"_blank\">居士</a>。眷属围绕。数千百重。菩萨欲前散花。不能得前。佛知至意。化地作泥。人众两披。尔乃得前。便散五华。皆止空中。变成花盖。面七十里。二花住佛两肩上。如根生。菩萨欢喜。布发着地。愿尊蹈之。佛言。岂可蹈乎。菩萨对曰。唯佛能蹈。佛乃蹈之。即住而笑。口中五色光出。离口七尺。分为两分。一光绕佛三匝。光照三千大千刹土。莫不得所。还从顶入。一光下入十八<a href=\"/remen/diyu.html\" class=\"keylink\" target=\"_blank\">地狱</a>苦痛一时得安。诸<a href=\"/remen/dizi.html\" class=\"keylink\" target=\"_blank\">弟子</a>白佛言。佛不妄笑。愿说其意。佛言。汝等见此童子不。唯然已见。世尊言。此童子于无数劫。所学清净。降心弃命。舍欲守空。不起不灭。无倚之慈。积德<a href=\"/remen/xingyuan.html\" class=\"keylink\" target=\"_blank\">行愿</a>。今得之矣。</p><p>佛告童子。汝却后百劫。当得作佛。名释迦文(汉言能仁)如来无所著至真等正觉。劫名波陀(汉言为贤)。世界名沙桴(汉言恐畏国土)。父名白净。母名摩耶。妻名裘夷。子名罗云。侍者名阿难。右面弟子。名<a href=\"/remen/sheli.html\" class=\"keylink\" target=\"_blank\">舍利</a>弗。左面弟子。名摩诃目揵连。<a href=\"/remen/jiaohua.html\" class=\"keylink\" target=\"_blank\">教化</a>五浊世人。度脱十方。当如我也。于是能仁菩萨。以得决言。踊跃欢喜疑解望止。[火*霍]然无想。寂而入定。便逮清净。不起法忍。即时身踊。悬在空中。去地七仞。从上来下。稽首佛足。便作沙门。佛说偈言。</p><p>汝当于是世把草坐树下</p><p>戒力定慧力降伏魔官属</p><p>汝行<a href=\"/remen/shengren.html\" class=\"keylink\" target=\"_blank\">圣人</a>场打震甘露鼓</p><p>愍念众生故续转无上轮</p><p>汝当于是世善权无上慧</p><p>九十六外道皆令得<a href=\"/remen/fayan.html\" class=\"keylink\" target=\"_blank\">法眼</a></p><p>汝当于是世慈哀行四恩</p><p>施惠法甘露灭除三毒病</p><p>能仁菩萨。承事锭光。至于泥曰。奉戒清净。守护<a href=\"/remen/zhengfa.html\" class=\"keylink\" target=\"_blank\">正法</a>。慈悲喜护。惠施仁爱。利人等利。救济不惓。寿终上生兜术天上。欲救一切摄度盲冥。从上来下。为转轮王飞行皇帝。七宝导从。何等为七。一金轮宝。二神珠宝。三玉女宝。四典宝藏臣。五典兵臣。六绀马宝珠髦[肆-聿+葛]。七白象宝珠髦尾。金轮宝者。轮有千辐。雕文刻镂。众宝填厕。光明洞达。绝日月光。当在王上。王心有念。轮则为转。案行天下。须臾周匝。是故名为金轮宝也。神珠宝者。至二十九日月尽夜时。以珠悬于空中。在其国上。随国大小。明照内外。如昼无异。是故名为神珠宝也。玉女宝者。其身冬则温暖。夏则清凉。口中青莲花香。身栴檀香。食自消化。无大小便利之患。亦无女人恶露不净。发与身等。不长不短。不白不黑。不肥不瘦。是以名为玉女宝也。典宝藏臣者。王欲得金银琉璃水精摩尼真珠珊瑚珍宝时。举手向地。地出七宝向水。水出七宝向山。山出七宝向石。石出七宝。是故名为典宝藏臣也。典兵臣者。王意欲得四种兵马兵象兵车兵步兵。臣白王言。欲得几种兵。若千若万。若至无数。顾视之间。兵即已办。行阵严整。是故名为典兵臣也。绀马宝者。马青绀色。髦[肆-聿+葛]贯珠。揾摩洗刷。珠则堕落。须臾之间。更生如故。其珠鲜洁。又踰于前。鸣声于远闻一由旬。王时乘骑。案行天下。朝去暮还。亦不疲极。马脚触尘。皆成金沙。是故名为绀马宝也。白象宝者。色白绀目。七肢平跱。力过百象。髦尾贯珠。既鲜且洁。口有六牙。牙七宝色。若王乘时。一日之中。周遍天下。朝往暮返。不劳不疲。若行渡水。水不摇动。足亦不濡。是故名为白象宝也。尔时人民。寿八万四千岁。后宫婇女。各八万四千。王有千子。仁慈勇武。一人当千。圣王治正。戒德十善。教授人民。天下太平。风雨顺时。五谷熟成。食之少病。味若甘露。气力丰盛。唯有七病。一者寒。二者热。三者饥。四者渴。五者大便。六者小便。七者意所欲。圣王寿尽。又升梵天。为梵天王。上为天帝。下为圣主。各三十六反。终而复始。欲度人故。随时而出。菩萨勤苦。经历三阿僧祇劫。劫垂欲尽。愍伤一切。轮转无际。为众生故。投身餧饿虎。勇猛精进。超踰九劫。能仁菩萨。于九十一劫。<a href=\"/remen/xiudao.html\" class=\"keylink\" target=\"_blank\">修道</a>德。<a href=\"/remen/xuefo.html\" class=\"keylink\" target=\"_blank\">学佛</a>意。行<a href=\"/remen/liudu.html\" class=\"keylink\" target=\"_blank\">六度</a>无极。布施持戒。忍辱精进。一心智慧。善权方便。慈悲喜护。育养众生。如视赤子。承事诸佛。积德无限。累劫勤苦。通十地行。在一生补处。功成志就。神智无量。期运之至。当下作佛。于兜术天上。兴四种观。观视土地。观视父母。生何国中教化之宜先当度谁。白净王者。是吾累世所生之父。拘利刹帝有二女。时在后园池中沐浴。菩萨举手指言。是吾世世所生母也。当往就生。时有五百梵志。皆有五<a href=\"/remen/shentong.html\" class=\"keylink\" target=\"_blank\">神通</a>。飞过宫城。不能得度。惊而相谓。吾等神足。石壁皆过。因何等故。今不得度。梵志师言。汝见此二女不。一女当生三十二相大人。一女当生三十相人。是其威神。令吾等失神足。是时音声。普闻天下。是时白净王。欢喜踊跃。贪得飞行皇帝来生其家。即便求索娉迎为妻。迦夷卫者。三千日月万二千天地之中央也。过去来今诸佛。皆生此地。</p><p>菩萨降身品第二</p><p>于是能仁菩萨。化乘白象。来就母胎。用四月八日。夫人沐浴。涂香着新衣毕。小如安身。梦见空中有乘白象。光明悉照天下。弹琴鼓乐。弦歌之声。散花烧香。来诣我上。忽然不现。夫人惊寤。王即问曰。何故惊动。夫人言。向于梦中。见乘白象者。空中飞来。弹琴鼓乐。散花烧香。来在我上。忽不复现。是以惊觉。王意恐惧心为不乐。便召相师随若耶。占其所梦。相师言。此梦者。是王福庆。圣神降胎。故有是梦。生子处家。当为转轮飞行皇帝。出家学道。当得作佛。度脱十方。王意欢喜。于是夫人。身意和雅。而说偈言。</p><p>今我所怀胎必是摩诃萨</p><p>淫邪嫉恚止身心清净安</p><p>心常乐布施持戒忍精进</p><p>定意入<a href=\"/remen/sanmei.html\" class=\"keylink\" target=\"_blank\">三昧</a>智慧广度人</p><p>观察大王身敬如父以兄</p><p>瞻愍人民类亦如己赤子</p><p>疾病医药疗饥寒施衣食</p><p>怜贫敬尊老乐令生老灭</p><p>诸在狱闭系毒苦愁怖恼</p><p>愿王加大慈一时赦罪过</p><p>今我不欲闻世俗音乐声</p><p>志趣山林宴清净寂默定</p><p>于是粟散诸小国王。闻大王夫人有娠。皆来朝贺。各以金银珍宝衣被花香。敬心奉贡称吉。无量夫人。举手攘之。不欲劳烦。自夫人怀妊。天献众味。补益精气。自然饱满。不复飨王厨。十月已满。太子身成。到四月七日。夫人出游。过流民树下。众花开化。明星出时。夫人攀树枝。便从右胁生堕地。行七步。举手而言。天上天下。唯我为尊。<a href=\"/remen/sanjie.html\" class=\"keylink\" target=\"_blank\">三界</a>皆苦。吾当安之。应时天地大动。三千大千刹土。莫不大明。释梵四王。与其官属诸龙鬼神阅叉揵陀罗阿须伦。皆来侍卫。有龙王兄弟。一名迦罗。二名郁迦罗。左雨温水。右雨冷泉。释梵摩持天衣裹之。天雨花香。弹琴鼓乐。熏香烧香。捣香泽香。<a href=\"/remen/xukong.html\" class=\"keylink\" target=\"_blank\">虚空</a>侧塞。夫人抱太子。乘交龙车。幢幡伎乐。导从还宫。王闻太子生。心怀喜跃。即与大众百官群臣梵志居士长者相师。俱出往迎。王马足触地。五百伏藏。一时发出。海行兴利。于时集至梵志相师。普称万岁。即名太子。号为悉达(汉言财吉)。王见释梵四王诸天龙神弥满空中。敬心肃然。不识下马礼太子。时未至城门。路侧神庙一国所宗。梵志相师咸言。宜将太子<a href=\"/remen/libai.html\" class=\"keylink\" target=\"_blank\">礼拜</a>神像。即抱入庙。诸神形像。皆悉颠覆。梵志相师。一切大众。皆言。太子实神实妙。威德<a href=\"/remen/ganhua.html\" class=\"keylink\" target=\"_blank\">感化</a>。天神归命。咸称太子。号天中天。</p><p>于是还宫。天降瑞应。三十有二。一者地为大动。丘墟皆平。二者道巷自净。臭处更香。三者国界枯树。皆生花叶。四者苑园自然生奇甘果。五者陆地生莲花。大如车轮。六者地中伏藏。悉自发出。七者中藏宝物。开现精明。八者箧笥衣被。被在柁架。九者众川万流。停住澄清。十者风霁云除。空中清明。十一者天为四面。细雨泽香。十二者明月神珠悬于殿堂。十三者空中火烛。为不复用。十四者日月星辰。皆住不行。十五沸星下现。侍太子生。十六天梵宝盖。弥覆宫上。十七八方之神。奉宝来献。十八天百味饭。自然在前。十九宝瓮万口。悬盛甘露。二十天神牵七宝。交露车至。二十一五百白象子。自然罗在殿前。二十二五百白师子子。从雪山出。罗住城门。二十三天诸婇女。现伎女肩上。二十四诸龙王女绕宫而住。二十五天万玉女。把孔雀拂现宫墙上。二十六天诸婇女持金瓶盛香汁。列住空中侍。二十七天乐皆下。同时俱作。二十八地狱皆休毒痛不行。二十九毒虫隐伏。吉鸟翔鸣。三十渔猎怨恶。一时慈心。三十一境内孕妇。生者悉男。聋盲喑哑。癃残百疾。皆悉除愈。三十二树神人现。低首礼侍。当此之时。十六大国。莫不雅奇。叹未曾有。</p><p>于是香山有道士名阿夷。中夜觉天地大动观见光明晖赫非常。山中有花。名优昙钵。花中自然生师子王堕地。便行七步。举头而吼。面四十里。其中飞鸟走兽蜎飞蚑行蠕动之类。莫不慑伏。阿夷念言。世间有佛。应现此瑞。今世五浊盛恶。何故有此吉祥瑞应。天晓飞到迦维卫国。未及国城。四十里外。忽然落地。心甚惊喜。此必有佛。于我无疑。步诣宫门。门监白王。阿夷在门。王愕然曰。阿夷常飞。今者何故在门求通。王即出礼拜迎澡洗沐浴。施新衣服。问讯。今日临顾劳屈尊圣。阿夷答言。闻大王夫<a href=\"/remen/rensheng.html\" class=\"keylink\" target=\"_blank\">人生</a>太子故来瞻省。敕其内人。抱太子出。侍女白言。太子疲懈。始得安眠。阿夷喜悦。便说偈言。</p><p>大雄常<a href=\"/remen/zijue.html\" class=\"keylink\" target=\"_blank\">自觉</a>觉诸不觉者</p><p>历劫无睡卧岂当眠寐乎</p><p>于是侍女。抱太子出。欲以太子向阿夷礼。阿夷便惊起。前礼太子足。国王及群臣。见国师阿夷敬礼太子。心便悚然。益知至尊。即头面礼太子足。阿夷猛力。回伏百壮士。方抱太子。筋骨委震。见奇相三十二八十种好。身如金刚。殊妙难量。悉如秘谶。必当成佛。于我无疑。泪下哽咽。悲不能言。时王惶怖请问。太子有不祥乎。吉凶愿告。幸勿有难。阿夷自抑制。即便说偈言。</p><p>今生大圣人除世诸灾患</p><p>伤我自无福七日当命终</p><p>不见神变化<a href=\"/remen/shuofa.html\" class=\"keylink\" target=\"_blank\">说法</a>雨世间</p><p>今与太子别是故自悲泣</p><p>太子举手言五道十方人</p><p>吾当尽教化皆令得其所</p><p>本我意所愿当度萨和萨</p><p>一人不得道吾不入泥洹</p><p>于是阿夷。喜重礼太子足。白净王怖止欢喜。而说偈言。</p><p>太子有何相当何治于世</p><p>愿为一一说诸相有何福</p><p>时阿夷以偈答王言。</p><p>今观太子身金色坚固志</p><p>无上金刚杵舂破淫欲山</p><p>大人相满具足下安平趾</p><p>居国常平治出家等正觉</p><p>手足轮相现其好有千辐</p><p>是故转法轮得佛三界尊</p><p>鹿腨而龙髀隐相阴马藏</p><p>观者无有厌是故法清净</p><p>纤长手臂指软掌鞔中里</p><p>是故法久长千岁在世教</p><p>皮毛柔软细右旋不受尘</p><p>金色钩锁骨是故伏外道</p><p>方身师子臆旋转不阿曲</p><p>平住手过膝是故一切礼</p><p>身有七处满千子力当敌</p><p>菩萨宿作行是故无怨恶</p><p>口含四十齿方白而齐平</p><p>甘露法率众是故有七宝</p><p>颊车如师子四牙万字现</p><p>佛德现天下是故丰三世</p><p>味味次第味所食识其味</p><p>是以设法味施与于一切</p><p>广舌如莲华出口覆其面</p><p>是故种种音受者如甘露</p><p>语声哀鸾音诵经过梵天</p><p>是故说法时身安意得定</p><p>眼相绀青色世世慈心观</p><p>是故<a href=\"/remen/tianren.html\" class=\"keylink\" target=\"_blank\">天人</a>类视佛无有厌</p><p>顶特生肉髻发色绀琉璃</p><p>欲度一切故是以法隆盛</p><p>面光如满月色像花初开</p><p>是以眉间毫白净如明珠</p><p>于是王深知其能相。为起四时殿。春秋冬夏。各自异处。于其殿前。列种甘果树。树间七宝浴池。池中奇花。色色各异。譬如天花。水类之鸟。数十百种。宫城牢固。七宝楼观悬铃幡幢。门户开闭。声闻四十里。选五百妓女。择取温雅礼仪备者。供养娱乐。育养太子。太子生日。国中八万四千长者。生子悉男。八万四千厩。马生驹。其一特异。毛色绝白。髦[肆-聿+葛]贯珠。以是之故。名为骞特。厩生白象。八万四千。其一白象。七肢平跱。髦尾贯珠。口有六牙。是故名为白象之宝。白马给乘奴名车匿。太子生七日。其母命终。以怀天师<a href=\"/remen/gongde.html\" class=\"keylink\" target=\"_blank\">功德</a>大故。生忉利天。封受自然。太子在宫。不乐愦闹。志思闲燕。王问侍女。太子乐乎。侍女白言。供养伎乐。不失时节。观省太子。不以欢乐。王用愁忧。即召群臣。阿夷相言。必成佛道。以何方便。使太子留令无道志。有一臣言。唯教书疏。用系志意。即与其仆五百人俱。共诣师门。师闻太子至。即出拜迎。太子问言。此为何人臣言。是国教书师也。太子问言。阎浮提书凡有六十四种。即数书名。今用何书。以相教示。梵志惶怖。答太子言。六十四种。己所未闻。唯持二书。以教人民。即时归命。愿赦不及。</p><p>试艺品第三</p><p>于是太子。与诸官属。即回还宫至年十七。妙才益显。昼夜忧思。未曾欢乐。常念出家。王问其仆。太子云何。其仆答言。太子日日忧悴。未尝欢乐。王复愁忧。召诸群臣。太子忧思。今当如何。有一臣言。令习兵马。或言。当习手搏射御。或言。当令案行国界。使观施为散诸意思。有一臣言。太子已大。宜当娶妻以回其志。王为太子。采择名女无可意者。有小国王。名须波佛(汉言善觉)。有女名裘夷。端正皎洁天下少双八国诸王。皆为子求。悉不与之。白净王闻即召善觉。而告之曰。吾为太子。娉取卿女。善觉答言。今女有母及诸群臣国师梵志当卜所宜。别自启白。善觉归国。愁忧不乐。绝不饮食。女即问王体力不安。何故不乐。父言。坐汝令吾忧耳。女言。云何为我父言闻诸国王来求索汝。吾皆不许。今白净王。为太子求汝。若不许者。恐见诛罚。适欲与者。诸国怨结。以是之故。令吾忧戚。女言。愿父安意。此事易耳。我却七日。自处出门。善觉听之。表白净王。女即七日。自出求处国中勇武技术最胜者。尔乃为之。白净王念。太子处宫。未曾所习。今欲试艺。当如何乎。至其时日。裘夷从五百侍女。诣国门上。诸国术士。普皆云集。观最妙技礼乐备者。我乃应之。王敕群臣。当出戏场观诸技术。王语优陀。汝告太子。为尔娶妻。当现奇艺。优陀受教往告太子。王为娶妻。令试礼乐。宜就戏场。太子即与优陀难陀调达阿难等五百人。执持礼乐射艺之具。当出城门。安置一象。当其城门。决有力者。调达先出。见象塞门。叉之一拳。应持即死。难陀寻至。牵着道侧。太子后来。问其仆曰。谁抂杀象。答言。调达杀之。谁复移者。答言。难陀。菩萨慈仁。徐前按象。举掷城外。象即还稣更生如故。调达到场。扑众力士。莫能当者。诸名勇力。皆为摧辱。王问其仆。谁为胜者。答言。调达。王告难陀。汝与调达二人相扑。难陀受教即扑。调达顿躃闷绝。以水灌之。有顷乃稣。王复问言。谁为胜者。其仆答言。难陀得胜。王告难陀。与太子决。难陀白王。兄如须弥。难陀如芥子。实非其类。拜谢而退。复以射决。先安铁鼓。十里置一。至于七鼓。诸名射者。其箭力势。不及一鼓。调达放发。彻一中二。难陀彻二。箭贯三鼓。其余艺士。无能及者。太子前射。挽弓皆折。无可手者。告其仆曰。吾先祖有弓。今在天庙。汝取持来。即往取弓。二人乃胜。令与众人无能举者。太子张弓。弓声如雷。传与大众莫能引者。太子揽牵弹弓之声。闻四十里。弯弓放箭。彻过七鼓。再发穿鼓入地。泉水涌出。三发贯鼓着铁围山。一切众会叹未曾有。诸来决艺。悉皆受折惭辱而去。复有力人王。最于后来。壮健非常。勇猛绝世。谓调达难陀。为不足击。当与太子共决技耳。被辱去者。审呼能报踊跃欢喜。语力人王。卿之雄杰世无当者。决力取胜。必自如意。皆随从还。观与太子决于胜负。调达难陀。奋其威武。便前欲击。太子止言。此非为人大力魔王耳。卿不能制。必受其辱。吾自当之。父王闻此。念太子幼。深为愁怖。诸来观者。谓胜太子。时力人王。蹋地勇起。奋臂举手。前撮太子。太子应时。接扑着地。地为大动。众会重辱。散去忽灭。太子殊胜。椎钟击鼓。弹琴歌颂。骑乘还宫。优陀语善觉言。太子技艺。事事殊特。卿女裘夷。今为所在。善觉答言。从五百侍女在城门上。优陀白太子言。宜现奇特。太子脱身珠璎。欲遥掷之。优陀言。众女大多。今掷与谁。太子言。珠璎着颈则是其人。寻便掷珠即着裘夷。一切众女。皆称妙哉。甚为奇特世之希有。于是善觉。严办送女。诣太子宫。众伎侍从。凡二万人。昼夜娱乐。绝世之音。太子志意。不以为欢。常欲弃舍。静修道业。济度众生。王问其仆。太子迎妃以来。意志云何。仆答王言。忧思不乐。身体羸瘦。转不如前。王心愁忧。即召群臣。太子不悦。当如之何。诸臣议言。宜复娉娶增其伎乐。傥能回志。乐于世间。即复为娉妙女。一名众称味。二名常乐意。其一夫人者。二万婇女。三夫人者。凡有六万婇女。端正妙好。天女无异。王问裘夷。太子今有六万婇女。伎乐供养。太子宁乐乎。答言。太子夙夜专精志道。不思欲乐。王闻忧惨。召诸群臣。复共议言。今供太子。尽世珍奇。而故专志未曾欢乐。必如阿夷言乎。诸臣答言。六万婇女。极世之乐。不以为欢。宜使出游观于治政。以散道意。</p><p><a href=\"/remen/xiuxing.html\" class=\"keylink\" target=\"_blank\">修行</a>本起经 卷下</p><p>游观品第三</p><p>于是王告太子。当行游观。太子念言。久在深宫。思欲出游。审得所愿。王敕国中。太子当出。严整道巷。洒扫烧香。悬缯幡盖。务令鲜洁。太子导从。千乘万骑。始出东城门。时首陀会天。名难提和罗。欲令太子速疾出家。救济十方三毒火然。愿雨法水。以灭毒火。难提和罗。化作老人。踞于道傍。头白齿落。皮缓面皱。肉消脊軁。支节萎曲。眼泪鼻涕。涎出相属。上气肩息。身色黧黑。头手疣掉。躯体战慑。恶露自出。坐卧其上。太子问言。此为何人。天神寤仆。仆言老人。何等为老。曰夫老者。年耆根熟。形变色衰。气微力竭。食不消化。骨节欲离。坐起须人。目[穴/具]耳聋。便旋即忘。言辄悲哀。余命无几。故谓之老。太子叹曰。人生于世。有此老患。愚人贪爱。何可乐者。物生于春。秋冬悴枯。老至如电。身安足恃。即说偈言。</p><p>老则色衰病无光泽</p><p>皮缓肌缩死命近促</p><p>老则形变喻如故车</p><p>法能除苦宜以力学</p><p>命欲日夜尽及时可勤力</p><p>世间谛非常莫惑堕冥中</p><p>当学燃意灯自练求智慧</p><p>离垢勿染污执烛观道地</p><p>于是太子。即回车还。愍伤一切。有此太患。忧思不乐。王问其仆。太子出游。何故速还。其仆答言。道逢老人。伤念不乐。还宫愁思。数年小差。复欲出游。王敕国中。太子当出。禁诸臭秽。莫在道侧。于是太子。驾乘出城南门。天化为病人。在于道侧。身瘦腹大。躯体黄熟。咳嗽呕[口*逆]。百节痛毒。九孔败漏。不净自没。目不见色。耳不闻声。呻吟呼吸。手足摸空。唤呼父母。悲恋妻子。太子问曰。此为何等。其仆答言。病人也。何如为病。答言。人有四大。地水火风。大有百一病。展转相钻。四百四病。同时俱作。此人必以极寒极热极饥极饱极饮极渴。将节失所。卧起无常故致斯病。太子叹曰。吾处富贵。极世所珍。饮食快口。放心自恣。淫于五欲。不能自觉。亦当有病。与彼何异。即说偈言。</p><p>是身为脆哉常俱四大中</p><p>九孔不净漏有老有病患</p><p>生天皆无常人间老病忧</p><p>观身如雨泡世间何可乐</p><p>于是太子。回车还宫。思念一切有此大患。王问其仆。太子出游。今者何如。其仆答言。逢见病人。于是不乐。数年小差。复欲出游。王敕国中。太子当出。平治臭处。无令近道。出西城门。天作死人。扶舆出城。室家随车。啼哭呼天。奈何舍我。永为别离。太子问曰。此为何等。仆言死人。何如为死。答言。死者尽也。精神去矣。四大欲散。魂神不安。风去息绝。火灭身冷。风先火次。魂灵去矣。身体挺直。无所复知。旬日之间。肉坏血流。膖胀烂臭。无一可取。身中有虫。虫还食之。筋脉烂尽。骨节解散。髑髅异处。脊胁肩臂。脾胫足指。各自异处。飞鸟走兽。竞来食之。天龙鬼神。帝王人民。贫富贵贱。无免此患。太子长叹。而说颂曰。</p><p>观见老病死太子心长叹</p><p>人生无常在吾身亦当然</p><p>是身为死物精神无形法</p><p>假令死复生罪福不败亡</p><p>终始非一世从痴爱久长</p><p>自此受苦乐身死神不丧</p><p>非空非海中非入山石间</p><p>无有地方所脱止不受死</p><p>于是太子。回车还宫。愍念众生有老病死苦恼大患。忧思不食。王问其仆。太子出游。宁有乐乎。即答王言。逢见死人。遂致不乐。数年小差。复欲游观。严驾出北城门。天复化作沙门。法服持钵。行步安详。目不离前。太子问曰。此为何人。其仆答曰。沙门也。何等为沙门。盖闻沙门之为道也。舍家妻子。捐弃爱欲。断绝六情。守戒无为。得一心者。则万邪灭矣。一心之道。谓之罗汉。罗汉者真人也。声色不能污。荣位不能屈。难动如地。已免忧苦。存亡自在。太子曰。善哉。唯是为快。即说偈言。</p><p>痛哉有此苦生老病死患</p><p>精神还入罪经历诸勤苦</p><p>今当灭诸苦生老病死除</p><p>不复与爱会永令得灭度</p><p>于是太子。即回车还。斋思不食。王问其仆。太子又出。意岂乐乎。仆言。行见沙门。倍更忧思。不向饮食。王闻大怒。举手自击。前敕修道。复令太子辄见不祥。罪应刑戮。即召群臣。各使建议。设何方术。当令太子不出学道。有一臣言。宜令太子监农种殖。役其意思。使不念道。便以农器犁牛千具仆从。大小相率上田令监课之。太子坐阎浮树下。见耕者垦壤出虫。天复化令牛领兴坏。虫下淋落。乌随啄吞。又作虾蟆。追食曲蟺。蛇从穴出。吞食虾蟆。孔雀飞下啄吞其蛇。有鹰飞来。搏取孔雀。雕鹫复来。搏撮食之。菩萨见此众生品类展转相吞。慈心愍伤。即于树下得第一禅。日光赫奕。树为曲枝。随荫其躯。王念太子。常在宫中。未曾执苦。即问其仆。太子何如。对言。今在阎浮树下。一心<a href=\"/remen/chanding.html\" class=\"keylink\" target=\"_blank\">禅定</a>。王曰。吾令监作欲乱其思。然故禅定。在家何异。王敕严驾便往迎之。遥见太子。树枝曲荫。神曜非常。不识下马。为作礼时。即与俱还。未及城门。无数千人。华香奉迎。相师一切。称寿无量。王问何故。梵志答言。明旦日出。七宝当至。王大欢喜。必成圣王。</p><p>出家品第五</p><p>是时太子。还宫思惟。念道清净。不宜在家。当处山林。研精行禅。至年十九。四月七日。誓欲出家。至夜半后。明星出时。诸天侧塞虚空。劝太子去时裘夷见五梦。即便惊觉。太子问之。何故惊寤。对曰。向者梦中见。须弥山崩。月明落地。珠光忽灭。头髻堕地。人夺我盖。是故惊觉。菩萨心念。五梦者应吾身耳。念当出家。告裘夷言。须弥不崩。月明续照。珠光不灭。头髻不落。伞盖今在。且自安寐。莫忧失盖。于是诸天言。太子当去。恐作稽留。召乌苏慢(汉名厌神)。适来入宫。国内厌寐。时难提和罗。化诸宫殿。尽为冢墓。裘夷伎女皆成死人。骨节解散。髑髅异处。膖胀烂臭。青瘀脓血。流漫相属。太子观视宫殿。悉作冢墓。鸱鸺狐狸。豺狼鸟兽。飞走其间。太子观见一切所有如幻如化如梦如响。皆悉归空。而愚者保之。即呼车匿。急令被马。车匿言。天尚未晓。被马何凑。太子为车匿而说偈言。</p><p>今我不乐世车匿莫稽留</p><p>使吾本愿成除汝三世苦</p><p>于是车匿。即行被马。马便跳踉。不可得近。还白太子。马今不可得被。菩萨自往拊拍马背。而说颂言。</p><p>在于生死久骑乘绝于今</p><p>骞特送我出得道不忘汝</p><p>于是被马讫。骞特自念言。今当足[跳-兆+答]地。感动中外人。四神接举足。令脚不着地。马时复欲鸣使声远近闻。天神散马声。皆令入虚空。太子即上马。出行诣城门。诸天龙神释梵四天。皆乐导从。盖于虚空。时城门神人现稽首言。迦维罗卫国。天下最为中。丰乐人民安。何故舍之去。太子以偈答言。</p><p>生死为久长精神经五道</p><p>使我本愿成当开泥洹门</p><p>于是城门自然便开。出门飞去。天晓行四百八十里。到阿奴摩国(汉言常满)。太子下马。解身宝衣缨络宝冠。尽与阐特。告言。汝便牵马归。上谢大王及国群臣。阐特言。今当随从供给所须。不可独还放马令去。山中多有毒虫虎狼师子。谁当供养饮食水浆床卧之具。当何从得。要当随从与并身命。骞特长跪。泪出舐足。见水不饮。得草不食。鸣啼流涕徘徊不去。太子复说偈言。</p><p>身强得病摧气盛老至衰</p><p>死亡生别离云何乐世间</p><p>于是阐特。悲泣礼足。牵马辞还。未至国城。四十里外。白马悲鸣。其声彻国中。国中皆云。太子来还。举国人民。络绎出迎。但见阐特牵马空还。裘夷见此。自投殿下。前抱马颈泪下交横。王见裘夷泣。五内皆摧伤。自抑告言曰。吾子学自然。国中臣民。见王及裘夷哽咽悲泣。莫不为摧伤。裘夷日夜思。王便召群臣。吾有一太子。舍我而入山。卿曹今差次令数满五人。共追侍太子。慎勿中来还。太子得离俗。踊跃欣喜。安徐步行入城。国人睹太子。欢喜无有厌。太子离恩爱。远诸苦恼根。思欲剃头发。仓卒无有具。帝释持刀来。天神受发去。遂复前行。国中人民。随而观之。于是出国。小复前行。到摩竭国。从右门入左门出。国中人民。男女大小。见太子者。或言天人。或言帝释梵王天神龙王。欢喜踊跃。不知何神。太子知其所念。便下道坐树下。人民围绕。欢喜观视。时国王瓶沙。即问臣吏。国中何以寂默。了无音声。对曰。朝有道士。经国过去。光相威仪。非世所有。国人大小。追出而观。于今未还。于是王与群臣。出诣道士。遥见太子光相殊妙。便问太子。是何神乎。太子答言。吾非神也。若非神者。从何国来。何所姓族。太子报言。吾出香山之东雪山之北。国名迦维。父名白净。母名摩耶。瓶沙问言。将非悉达乎。答言。是也。惊起礼足。太子生多奇异形相炳着。当君四天下为转轮圣王。四海颙颙冀神宝至。何弃天位。自投山薮。必有异见。愿闻其志。太子答言。以吾所见。天地人物。出生有死剧痛有三。老病死苦。不可得离。身为苦器。忧畏无量。若在尊宠。则有憍逸。贪求快意。天下被患。此吾所厌故欲入山。诸耆长曰。夫老病死。自世之常。何独预忧。乃弃美号。隐遁潜居。以劳其形。不亦难耶。于是太子。即说颂言。</p><p>如令人在胎不为不净</p><p>如令在净不为不净污</p><p>如令苦不为多无有数</p><p>假令如是谁不乐世者</p><p>如令人老形不若干变</p><p>如令善<a href=\"/remen/xingzhe.html\" class=\"keylink\" target=\"_blank\">行者</a>不为恶行</p><p>如令爱别离不为苦痛</p><p>假令如是谁不乐世者</p><p>如令病瘦无复有大畏</p><p>如令后世无有诸恶对</p><p>如令堕地狱无有苦痛</p><p>假令如是谁不乐世者</p><p>如令年少形不变坏者</p><p>如令所不可不以着心</p><p>如令死至时无有众畏</p><p>假令如是谁不乐世者</p><p>如令愚痴不以为厚冥</p><p>如令嗔恚不为强怨家</p><p>如令五乐心不为染恶</p><p>假令如是谁不乐世者</p><p>如令不与诸痴人共居</p><p>如令众痴法自远离人</p><p>如令诸痴人无有思想</p><p>假令如是谁不乐世者</p><p>如令诸恶种不若干辈</p><p>如令诸恶尽灭自离人</p><p>如令诸恶念无有思想</p><p>假令如是谁不乐世者</p><p>如令世间恶为最尊上</p><p>如令恶行已灭不复生</p><p>如令诸恶行尽无有实</p><p>假令如是谁不乐世者</p><p>如令诸天食福常不动</p><p>如令世人<a href=\"/remen/shouming.html\" class=\"keylink\" target=\"_blank\">寿命</a>得常存</p><p>如令诸处所不为行趣</p><p>假令如是谁不乐世者</p><p>如令诸荫盖不为怨家</p><p>如令诸六入无有苦恼</p><p>如令一切世间为不苦</p><p>假令如是谁不乐世者</p><p>于是如诸君言。不当预忧。使我为王。老到病至若当死时。宁有代我受此厄者不。如无有代。胡可勿忧。天下有慈父孝子。爱彻骨髓。至当死时不得相代。若此伪身。苦至之日。虽居高位。六亲在侧。如为盲人设烛。何益于无眼者。吾睹众行。一切无常。皆化非真。荣少苦多。身非己有。世间虚无。难得久居。物生有死。事成有败。安则有危。得则有亡。万物纷扰。皆当归空。精神无形。躁浊不明。行致死生之厄。非直一受而已也。但为贪爱。蔽在痴网。没生死河。莫之能觉。故吾欲入山。一心思四空净。度色灭恚。断求念空。无所适莫。是将反其原而归其本。始出其根。如我愿得乃可大安。瓶沙王及诸耆长。欢喜意解。太子志妙。世间难有。必得佛道。愿先度我。太子默然而逝。复前念言。今我入山。当用宝衣为。世间痴人。皆为财所危。即便见猎师驱游被法衣。太子喜念言。此则真人衣。度世慈悲服。猎者何故着。心念欲贸易成我志所愿便持金镂衣。贸所法震越。猎者内欢喜。菩萨亦俱然。太子被震越。柔软鲜且洁。顾视僧伽梨过佛无差别。于是遂入山。菩萨得法服欣喜光。照耀山林。诸道士。一名为阿兰。二名为迦兰。学来积年。四禅具足。获致五通。见光惊怖。此何瑞应。便共出观。遥见太子是为悉达。今果出家。善来悉达便坐是榻。冷泉美果今可食之。而作颂曰。</p><p>日王初出时在于山顶上</p><p>是故慧明照一切诸群生</p><p>若有观面像终竟不知厌</p><p>是故<a href=\"/remen/daode.html\" class=\"keylink\" target=\"_blank\">道德</a>最无双无有比</p><p>是时菩萨而说颂曰。</p><p>虽修四定意不知无上慧</p><p>道心正为本不在事邪神</p><p>行俗谓为真长夜求梵天</p><p>是故不识道轮转堕生死</p><p>六年勤苦品第六</p><p>于是菩萨。行起慈心。遍念众生老耄专愚。不免疾病死丧之痛。欲令解脱。以一其意而起悲心。愍伤一切。皆有饥渴寒暑得失罪咎艰难之患。欲令安隐。以一其意而起喜心。念诸世间。皆有忧苦恐怖遭逢之患。欲令淡泊。以一其意而起护心。欲度五道八难众生。愚蔽曚闇。不见正道。念欲成济使得无为。以一其意得善不喜。逢恶不忧。舍世八事。利衰毁誉。称讥苦乐。不以倾动。成二禅行。复前到斯那川。其川平正。多众果树。处处皆有流泉浴池。其中清洁。无有蚑蜂蚊虻蝇蚤。川中道士。名为斯那。教授弟子等五百人。修其所术。于是菩萨坐娑罗树下。便为一切志求无上正真之道。诸天奉甘露。菩萨一不肯受。自誓日食一麻一米。以续精气。端坐六年。形体羸瘦。皮骨相连。玄精静寞。寂默一心。内思安般。一数二随三止四观五还六净。游志三四出十二门。无分散意。神通妙达。弃欲恶法。无复五盖。不受五欲。众恶自灭。念计分明。思视无为。譬如健人得胜怨家。意以清净。成三禅行。天帝释意念言。菩萨坐树下。六年已满。形体羸瘦。今当使世间人。奉转轮王食。补六年之饥虚。便感斯那二女。使于梦中见天下尽成为水。中有一花七宝光色。须臾便萎。失其本色。见有一人。以水洒上。更生如故。水中众花。始生萌芽。覆水而出。二女梦寤。怪未曾有。即启语父。其父不解。尽问耆年。皆不能说。天帝复下化作梵志。为女解梦言。汝见天下水中生一花者。是白净王太子初生时。今在树下六年。身羸形瘦。是花萎时。见一人水洒更生者。是能献食者。小花萠芽欲出者。是五道生死人也。时天帝释。即说偈言。</p><p>六年不倾猗亦不念饥寒</p><p>精进无所著形瘦骨皮连</p><p>汝等修敬意奉献于菩萨</p><p>现世获大福后世受<a href=\"/remen/guobao.html\" class=\"keylink\" target=\"_blank\">果报</a></p><p>女言。献食者其法云何。梵志答言。当取五百牛乳。展转相饮。至于一牛。[(殼-一)/牛]一牛湩。持用作糜。乳糜涌沸。出高七仞。左上右下。右上左下。斟糜入钵。釜杓不污。二女恭肃。奉献菩萨。菩萨意念。欲先沐浴然后受糜。行诣流水侧。洗浴身形。浴讫欲出水。天神按树枝。二女奉乳糜。得色气力充。咒愿福无量。令女归三尊。食毕洗手漱口。澡钵已还掷水中。逆流未至七里。天化作金翅鸟飞来捧钵去。并发一处。供养起塔。即复前行。当渡尼连禅河。是时菩萨。便说偈言。</p><p>渡水尼连禅慈愍一切人</p><p>五道三毒垢使除如水净</p><p>菩萨兴是念一切痴堕冥</p><p>当持八直水洗除三毒垢</p><p>是如始上岸青雀有五百</p><p>飞来绕菩萨三匝悲鸣去</p><p>于是复前行。当过瞽龙池时。龙大欢喜。踊出见菩萨。便说偈言。</p><p>善哉见悉达来救何以晚</p><p>本请一切众无上甘露浆</p><p>行步地震动众乐自然鸣</p><p>正与过佛等于我无有疑</p><p>今持无上慧降伏诸魔怨</p><p>今当佛日照觉诸群生眠</p><p>于是复前行。望见<a href=\"/remen/conglin.html\" class=\"keylink\" target=\"_blank\">丛林</a>山。其地平正。四望清净。生草柔软。甘泉盈流。花香茂洁。中有一树。高雅奇特。枝枝相次。叶叶相加。花色蓊郁。如天庄饰。天幡在树顶。是则为元吉。众树林中王。于是小前行。见一刈草人。菩萨便问曰。今汝名何等。我名为吉祥。今刈吉祥草。今汝施我草。十方皆吉祥。时人吉祥即说偈言。</p><p>以弃圣王位七宝玉女妻</p><p>金银之床榻氍氀锦绣褥</p><p>吉祥哀乐声八部真音响</p><p>超越过梵天今用刍草为</p><p>菩萨以偈答言。</p><p>发愿阿僧祇欲度五道人</p><p>今往满本愿是故欲得草</p><p>人与把乱草便持向树王</p><p>世间意皆乱我当正其志</p><p>即持草洒地齐正如所言</p><p>菩萨便坐上一切蒙其恩</p><p>菩萨作三要心坐及其树</p><p>若我不得道终不离三誓</p><p>言我肌骨枯不动会当成</p><p>过佛得道时皆悉出一心</p><p>于是菩萨。安坐入定。弃苦乐意。无忧喜想。心不依善。亦不附恶。正在其中。如人沐浴净洁覆以白亵。中外俱净。表里无垢。喘息自灭。寂然无变。成四禅行。以得定意。不舍大悲。智慧方便。究畅要妙。通三十七道品之行。何谓三十七品。一为四意止。二为四意断。三为四神足。四为五根。五为五力。六为七觉意。七为八直行。周而复始。苦空非常。无想无愿。我念世间。贪爱嗜欲。堕生死苦。少能自觉本从<a href=\"/remen/shieryinyuan.html\" class=\"keylink\" target=\"_blank\">十二因缘</a>起。何等为十二本。从痴行便有识。缘识行便有名字。从名字行便有六入。缘六入行便有更乐。缘更乐行便有痛。缘痛行便有爱。缘爱行便有受。缘受行便有有。缘有行便有生。缘生行便有老死忧悲苦痛心恼大患。具有精神。从是转堕生死。欲得道者。当断贪爱。灭除情欲。无为无起。然则痴灭。痴灭则行灭。行灭则识灭。识灭则名字灭。名字灭则六入灭。六入灭则更乐灭。更乐灭则痛灭。痛灭则爱灭。爱灭则受灭。受灭则有灭。有灭则生灭。生灭则老死忧悲苦痛心恼大患皆尽。是谓得道。</p><p>降魔品第七</p><p>菩萨心自念言。今当降魔官属。即放眉间毫相光明。感动魔宫。魔大惶怖。心中不宁。观见菩萨。已在树下。清净无欲。精思不懈。心中烦毒。饮食不甘。妓乐不御。念是道成。必大胜我。欲及其未作佛坏其道意。魔子须摩提(汉言贤意)。前谏父曰。菩萨行净。三界无比。以得自然神通。众梵诸天亿百皆往礼侍。此非天人所当沮坏。无为兴恶自毁其福。魔王不听。三女自占。一名恩爱。二名常乐。三名大乐。父王莫忧。吾等自往坏<a href=\"/remen/pusadao.html\" class=\"keylink\" target=\"_blank\">菩萨道</a>意。不足劳父王。勿复忧念。于是三女。严庄天服。从五百玉女。到菩萨所。弹琴歌颂。淫欲之辞欲乱道意。三女复言。仁德至重。诸天所敬。应有供养。故天献我。我等好洁。年在盛时。愿得晨起夜寐供侍左右。菩萨答言。汝宿有福。受得天身。不惟无常。而作妖媚。形体虽好。而心不端。譬如画瓶中盛臭毒。将以自坏。有何等奇。福难久居。淫恶不善。自亡其本。福尽罪至。堕三恶道。受六畜形。欲脱致难。汝辈乱人道意。不计非常。经历劫数展转五道。今汝曹等。未离勤苦。吾在世间处处所生观视老者如母。中者如姊。小者如妹。诸姊等各各还宫。勿复作是曹事。菩萨一言。便成老母。头白齿落。眼冥脊伛。柱杖相扶而还。魔见三女还皆成老母。益大忿怒。更召鬼神王。合得十八亿。皆从天来下。围绕菩萨。三十六由旬。皆使变成师子熊罴兕虎象龙牛马犬豕猴猿之形。不可称言。虫头人躯蚖蛇之身鼋龟之首。而有六目。或一颈而多头。齿牙爪距。担山吐火。雷电四绕。擭持戟鉾。菩萨慈心。不惊不怖一毛不动。光颜益好。鬼兵不能得近。魔王便前说偈问言。菩萨慈心。所问尽答曰。</p><p>比丘何求坐树下乐于林薮毒兽间</p><p>云起可畏窈冥冥天魔围绕不以惊</p><p>古有真道佛所行恬惔为上除不祥</p><p>其成最胜法满藏吾求斯座决魔王</p><p>汝当作王转金轮七宝自至典四方</p><p>所受五欲最无比斯处无道起入宫</p><p>吾睹欲盛吞火铜弃国如唾无所贪</p><p>得王亦有老死忧去此无利勿妄谈</p><p>何安坐林如大语委国财位守空闲</p><p fx data-zshare></p><div class=\"bdsharebuttonbox bdshare-button-style0-16\"><a href=\"#\" class=\"bds_more\" data-cmd=\"more\">分享到:</a><a href=\"#\" class=\"bds_weixin\" data-cmd=\"weixin\" title=\"分享到微信\"></a><a href=\"#\" class=\"bds_tqf\" data-cmd=\"tqf\" title=\"分享到腾讯朋友\"></a><a href=\"#\" class=\"bds_tsina\" data-cmd=\"tsina\" title=\"分享到新浪微博\"></a><a href=\"#\" class=\"bds_sqq\" data-cmd=\"sqq\" title=\"分享到QQ好友\"></a><a href=\"#\" class=\"bds_qzone\" data-cmd=\"qzone\" title=\"分享到QQ空间\"></a></div><script src=\"https://www.hrfjw.com/statics/m_liaotuo/js/zshare.min.js\"></script></div>"
}]