[{
    "title": "第551部 佛说尸迦罗越六方礼经",
    "author": "安世高 译",
    "html": "<div class=\"B1_text\"><p>佛说尸迦罗越六方礼经 (长阿含善生经别译)</p><p>佛在王舍国鸡山中。时有长者子。名尸迦罗越。早起严头。洗浴著文衣。东向四拜。南向四拜。西向四拜。北向四拜。向天四拜。向地四拜。佛入国分卫遥见之。往到其家问之。何为六向拜。此应何法。尸迦罗越言。父在时教我六向拜。不知何应。今父丧亡。不敢于后违之。佛言。父教汝使六向拜。不以身拜。尸迦罗越便长跪言。愿佛为我解此六向拜意。佛言。听之内着心中。其有长者黠人能持四戒不犯者。今世为人所敬。后世生天上。一者不杀诸群生。二者不盗。三者不爱他人妇女。四者不妄言两舌。心欲贪淫恚怒愚痴自制勿听。不能制此四意者。恶名日闻。如月尽时光明稍冥。能自制恶意者。如月初生其光稍明。至十五日盛满时也。</p><p>佛言。复有六事。钱财日耗减。一者喜饮酒。二者喜博掩。三者喜早卧晚起。四者喜请客。亦欲令人请之。五者喜与恶知识相随。六者憍慢轻人。犯上头四恶。复行是六事。妨其善行。亦不得忧治生。钱财日耗减。六向拜当何益乎。</p><p>佛言。恶知识有四辈。一者内有怨心。外强为知识。二者于人前好言语。背后说言恶。三者有急时。于人前愁苦。背后<a href=\"/remen/huanxi.html\" class=\"keylink\" target=\"_blank\">欢喜</a>。四者外如亲厚。内兴怨谋。善知识亦有四辈。一者外如怨家。内有厚意。二者于人前直谏。于外说人善。三者病瘦县官为其征彸忧解之。四者见人贫贱不弃捐。当念求方便欲富之。恶知识复有四辈。一者难谏晓教之作善故与恶者相随。二者教之莫与喜酒人为伴故。与嗜酒人相随。三者教之自守益更多事。四者教之与贤者为友故与博掩子为厚。善知识亦有四辈。一者见人贫穷。卒乏令治生。二者不与人诤计挍。三者日往消息之。四者坐起当相念。善知识复有四辈。一者为吏所捕。将归藏匿之。于后解决之。二者有病瘦。将归养视之。三者知识死亡。棺敛视之。四者知识已死。复念其家。善知识复有四辈。一者欲斗止之。二者欲随恶知识谏止之。三者不欲治生劝令治生。四者不喜经道。教令信喜之。恶知识复有四辈。一者小侵之便大怒。二者有急倩使之不肯行。三者见人有急时避人走。四者见人死亡弃不视。佛言。择其善者从之。恶者远离之。我与善知识相随。自致<a href=\"/remen/chengfo.html\" class=\"keylink\" target=\"_blank\">成佛</a>。</p><p>佛言。东向拜者。谓子事父母。当有五事。一者当念治生。二者早起敕令奴婢。时作饭食。三者不益父母忧。四者当念父母恩。五者父母疾病。当恐惧求医师治之。父母视子亦有五事。一者当念令去恶就善。二者当教计书疏。三者当教持经戒。四者当早与娶妇。五者家中所有当给与之。</p><p>南向拜者。谓<a href=\"/remen/dizi.html\" class=\"keylink\" target=\"_blank\">弟子</a>事师。当有五事。一者当敬难之。二者当念其恩。三者所教随之。四者思念不厌。五者当从后称誉之。师教弟子亦有五事。一者当令疾知。二者当令胜他人弟子。三者欲令知不忘。四者诸疑难悉为解说之。五者欲令弟子<a href=\"/remen/zhihui.html\" class=\"keylink\" target=\"_blank\">智慧</a>胜师。</p><p>西向拜者。谓妇事夫。有五事。一者夫从外来。当起迎之。二者夫出不在。当炊蒸扫除待之。三者不得有淫心于外夫。骂言不得还骂作色。四者当用夫教诫。所有什物不得藏匿。五者夫休息盖藏乃得卧。夫视妇亦有五事。一者出入当敬于妇。二者饭食之。以时节与衣被。三者当给与金银珠玑。四者家中所有多少。悉用付之。五者不得于外邪畜传御。</p><p>北向拜者。谓人视亲属朋友。当有五事。一者见之作<a href=\"/foxue/changshi/153417.html\" class=\"keylink\" target=\"_blank\">罪恶</a>。私往于屏处。谏晓呵止之。二者小有急。当奔趣救护之。三者有私语。不得为他人说。四者当相敬难。五者所有好物。当多少分与之。</p><p>向地拜者。谓大夫视奴客婢使。亦有五事。一者当以时饭食与衣被。二者病瘦当为呼医治之。三者不得妄挝捶之。四者有私财物。不得夺之。五者分付之物当使平等。奴客婢使事大夫亦有五事。一者当早起勿令大夫呼。二者所当作自用心为之。三者当爱惜大夫物。不得弃捐乞丐人。四者大夫出入当送迎之。五者当称誉大夫善。不得说其恶。</p><p>向天拜者。谓人事<a href=\"/remen/shamen.html\" class=\"keylink\" target=\"_blank\">沙门</a>道士。当用五事。一者以<a href=\"/remen/shanxin.html\" class=\"keylink\" target=\"_blank\">善心</a>向之。二者择好言与语。三者以身敬之。四者当恋慕之。五者沙门道士人中之雄。当恭敬承事问度世之事。沙门道士当以六意视凡民。一者教之<a href=\"/remen/bushi.html\" class=\"keylink\" target=\"_blank\">布施</a>。不得自悭贪。二者教之持戒。不得自犯色。三者教之忍辱。不得自恚怒。四者教之<a href=\"/remen/jingjin.html\" class=\"keylink\" target=\"_blank\">精进</a>。不得自懈慢。五者教人一心。不得自放意。六者教人黠慧。不得自愚痴。沙门道士教人去恶为善。开示正道。恩大于父母。如是行之。为知汝父在时六向拜之教也。何忧不富乎。尸迦罗越即受<a href=\"/remen/wujie.html\" class=\"keylink\" target=\"_blank\">五戒</a>。作礼而去。</p><p>佛说呗偈。</p><p>鸡鸣当早起被衣来下床</p><p>澡漱令心净两手奉花香</p><p>佛尊过诸天鬼神不能当</p><p>低头绕塔寺叉手礼十方</p><p>贤者不精进譬如树无根</p><p>根断枝叶落何时当复连</p><p>采华着日中能有几时鲜</p><p>放心自纵意命过复何言</p><p>人当虑非常对来无有期</p><p>犯过不<a href=\"/remen/zijue.html\" class=\"keylink\" target=\"_blank\">自觉</a>命过为自欺</p><p>今当入泥犁何时有出期</p><p>贤者受佛语持戒慎勿疑</p><p>佛如好华树无不爱乐者</p><p>处处人民闻一切皆欢喜</p><p>令我得佛时愿使<a href=\"/remen/rufa.html\" class=\"keylink\" target=\"_blank\">如法</a>王</p><p>过度诸<a href=\"/remen/shengsi.html\" class=\"keylink\" target=\"_blank\">生死</a>无不<a href=\"/remen/jietuo.html\" class=\"keylink\" target=\"_blank\">解脱</a>者</p><p>戒德可恃怙<a href=\"/remen/fubao.html\" class=\"keylink\" target=\"_blank\">福报</a>常随己</p><p>现法为人长终远三恶道</p><p>戒慎除恐畏福德<a href=\"/remen/sanjie.html\" class=\"keylink\" target=\"_blank\">三界</a>尊</p><p>鬼神邪毒害不犯有戒人</p><p>堕俗生世苦命速如电光</p><p>老病死时至对来无豪强</p><p>无亲可恃怙无处可隐藏</p><p>天福尚有尽人命岂久长</p><p>父母家室居譬如寄客人</p><p><a href=\"/remen/suming.html\" class=\"keylink\" target=\"_blank\">宿命</a>寿以尽舍故当受新</p><p>各追所作行无际如车轮</p><p>起灭从罪福生死十二因</p><p>现身游免乱济育一切人</p><p>慈伤坠众邪流没于深渊</p><p>勉进以<a href=\"/remen/liudu.html\" class=\"keylink\" target=\"_blank\">六度</a><a href=\"/remen/xiuxing.html\" class=\"keylink\" target=\"_blank\">修行</a>致自然</p><p>是故稽首礼归命天中天</p><p>人身既难得得人复嗜欲</p><p>食淫于<a href=\"/remen/yishi.html\" class=\"keylink\" target=\"_blank\">意识</a>痛想无厌足</p><p>豫种后世栽欢喜诣<a href=\"/remen/diyu.html\" class=\"keylink\" target=\"_blank\">地狱</a></p><p>六情幸完具何为自困辱</p><p>一切能正心三世神吉祥</p><p>不与八难贪随行生十方</p><p>所生趣精进六度为桥梁</p><p>广劝无极慧一切蒙神光</p></div>"
}]