[{
    "title": "第633部 阿难分别经",
    "author": "法炬 译",
    "html": "<div class=\"B1_text\"><p>阿难分别经</p><p>阿难白佛言。有人事佛得富贵谐利者。有衰耗不偶者。云何不等耶。愿天中天。普为说之。佛告阿难。有人奉佛。从明师<a href=\"/remen/shoujie.html\" class=\"keylink\" target=\"_blank\">受戒</a>。专信不犯<a href=\"/remen/jingjin.html\" class=\"keylink\" target=\"_blank\">精进</a>奉行。不失所受。形像鲜明。朝暮<a href=\"/remen/libai.html\" class=\"keylink\" target=\"_blank\">礼拜</a>。恭敬然灯。净施所安。不违道禁。斋戒不厌。中心欣欣。常为诸天善神拥护。所向谐偶。百事增倍。为天龙鬼神众人所敬。后必得佛。是为善男子善女人真<a href=\"/remen/fodizi.html\" class=\"keylink\" target=\"_blank\">佛弟子</a>也。有人事佛。不值善师。不见经教。受戒而已。示有戒名。愦塞不信。违犯<a href=\"/remen/jielv.html\" class=\"keylink\" target=\"_blank\">戒律</a>。乍信不信。心意犹豫。亦无经像。既不日日<a href=\"/remen/shaoxiang.html\" class=\"keylink\" target=\"_blank\">烧香</a>作礼。恒怀嗔恚。恶口骂詈。又不六斋。<a href=\"/remen/shasheng.html\" class=\"keylink\" target=\"_blank\">杀生</a>趣手。不敬<a href=\"/fojing/\" class=\"keylink\" target=\"_blank\">佛经</a>持着衣被弊箧之中。或着妻子床上。或以挂壁。无有座席<a href=\"/remen/gongyang.html\" class=\"keylink\" target=\"_blank\">供养</a>之心。与<a href=\"/remen/shijian.html\" class=\"keylink\" target=\"_blank\">世间</a>凡书无异。若疾病者。狐疑不信。便呼巫师。卜问解奏。祠祀邪神。天神远离不得善护。妖魅日进。恶鬼屯门。令之衰耗。所向不谐。现世罪人。非佛<a href=\"/remen/dizi.html\" class=\"keylink\" target=\"_blank\">弟子</a>死当入泥犁中。被考治掠。由其罪故。现自衰耗。后复受殃。死魂神痛。酷不可言。愚人盲盲。不思<a href=\"/remen/suming.html\" class=\"keylink\" target=\"_blank\">宿命</a>先世<a href=\"/remen/yinyuan1.html\" class=\"keylink\" target=\"_blank\">因缘</a>。精神所之。根本从来谓言事佛致是衰耗。不惭前世宿行不功。责圣咎天。世人迷谬。不达乃尔。不达之人。狐疑犹豫。信不坚固。心怀不定。进退失理。违负佛恩。而无反复。遂为三涂所见缀缚。自作祸福。罪识之缘。种之得本。不可不顺。十恶怨家。十善厚友。安神得道。皆从善生。善为大铠。不畏刀兵。有能守信。室内和安。福付自然。非神授与也。今复不信者。后生转复剧矣。佛言阿难。<a href=\"/remen/shane.html\" class=\"keylink\" target=\"_blank\">善恶</a>追人。如影逐形。不可得离。罪福之事。亦皆如是。勿作狐疑自堕恶道。谛信不迷。所在常安。佛语至诚。终不欺人。佛复告阿难。佛无二言。经法难闻。汝宿有福。今得侍佛。当念报恩。班宣法教。示现人民。为作<a href=\"/remen/futian.html\" class=\"keylink\" target=\"_blank\">福田</a>。信者得值。后生无忧。阿难受教奉行普闻。阿难复白佛言。人不自手杀。教人杀者。不自手杀。为无罪耶。佛言阿难。杀人杀者。重于<a href=\"/remen/zisha.html\" class=\"keylink\" target=\"_blank\">自杀</a>。何以故。或是奴婢愚小下人。不知罪法。或为县官。逼为所使。不自意出。虽获其罪。事意不同。轻重有差。教人杀者。知而故犯。阴怀逆害。愚恶趣手。无有慈心。欺罔三尊。亦复自然犯五逆罪。害生杌命。其罪莫大。怨对相报。世世受殃。展转相偿。无有断绝。现世不安。数逢灾凶。死入<a href=\"/remen/diyu.html\" class=\"keylink\" target=\"_blank\">地狱</a>。出离人形。当堕畜生中。为人屠截。三涂八难。巨亿万劫。以肉供人。未有竟时。令身困苦。啖草饮泉。今世现有是辈畜兽。皆由前世得为人时。暴逆无道。阴害伤生。不信致此世世为怨。还相报偿神同形异。罪深如是。</p><p>阿难复白佛言。世间人及佛弟子。恶意向师及<a href=\"/remen/daode.html\" class=\"keylink\" target=\"_blank\">道德</a>之人。其罪云何。佛语阿难。夫为人者当爱乐人善。以善为友。不可嫉之。人有恶意向有德之人。及善师者。是恶意向佛无异也。宁持万石弩。还自射身。佛语阿难言。自射身为痛不。阿难言。甚痛甚痛<a href=\"/remen/shizun.html\" class=\"keylink\" target=\"_blank\">世尊</a>。佛言。人持恶意。向道德人及其师者。痛剧弩射身也为人弟子。不可轻慢其师。恶意向道德人。当视之如佛。不可嫉其善也。人有戒德者。感动诸天。天龙鬼神莫不敬尊。宁投身火中。利刀割肉。慎莫嫉妒人之善也。其罪不小。慎之慎之。阿难言。师者为可灼然非弟子。不以小罪成大。可无罪不。佛言不可。亦甚深甚深。师弟之义。义感自然。当相许后。视彼如己。己所不欲。勿施于人。弘崇礼律。不使怨讼。弟子亦尔。二义真诚。师当如师。弟子当如弟子。勿相诽谤。慎莫含毒。小怨成大。还自烧身。我观末世。诸恶人辈。魔世<a href=\"/remen/biqiu.html\" class=\"keylink\" target=\"_blank\">比丘</a>。但念他恶。不自止恶。嫉贤妒善。不念行道。既不能为。复坏毁人。断绝道意。令不得行。贪务俗业。积财自丧。死堕恶罪大泥犁中。未当如是。于世何求。念付佛恩。相率以道。道不可不学。济神离苦。超出<a href=\"/remen/shengsi.html\" class=\"keylink\" target=\"_blank\">生死</a>。见贤勿慢。见善勿谤。勿以小过证人大罪。违法失理。其罪莫大。罪福有证。可不慎耶。</p><p>阿难复白佛言。末世弟子理家因缘。随事便宜。当云何。佛言。受佛禁戒。信而奉行。不念诳妄。奉孝畏慎。敬归三尊。养亲尽忠可得为世间事。不可得为世意也。阿难言。世间事。世间意。云何耶。天中天。佛言。为佛弟子可得贩利业。平斗直尺。不惘人民。施行合理。不违自然。葬送移徙。姻娶之事。是为世间事也。世间意。为佛弟子。不得卜问请祟符咒厌怪祠祀解奏。亦不得择良时良日。受佛<a href=\"/remen/wujie.html\" class=\"keylink\" target=\"_blank\">五戒</a>者福德人也。有所施作。当启三尊。道护为强。设使诸天。天龙鬼神无不敬伏。戒贵则尊。无往不吉。岂有忌讳不善者耶。不达之人。自作骂詈。善恶之事自由心作。祸福由人。如影追形响之应声。戒行之德应之自然。诸天所护。愿不意违感动十方。与天参德。功勋巍巍众圣咨嗟难可称量。智士达命。没身不邪。善如<a href=\"/\" class=\"keylink\" target=\"_blank\">佛教</a>。可得度世之道。阿难闻佛所说。更整<a href=\"/remen/jiasha.html\" class=\"keylink\" target=\"_blank\">袈裟</a>。头脑顿地。唯然世尊。我等有福。得值如来。普恩慈大。愍念一切。为作福田。令得脱苦。佛言。至真而信者少。是世多恶。<a href=\"/remen/zhongsheng.html\" class=\"keylink\" target=\"_blank\">众生</a>相诅甚可痛哉。若有信者。如一若两。奈何世恶。乃弊如是。佛灭度后。经法稍替渐衰灭矣。呜呼痛哉。将何恃怙。阿难堕泪。因事说曰。</p><p>佛为<a href=\"/remen/sanjie.html\" class=\"keylink\" target=\"_blank\">三界</a>护恩广大慈普</p><p>世弊不见佛值法者亦难</p><p>痛矣不识者盲盲不别真</p><p>痛矣乃如斯罪使令如是</p><p>宿福值法者若一若有两</p><p>经教稍稍没当复何恃怙</p><p>佛恩非不大罪由众生故</p><p>法鼓震三千如何不得闻</p><p>世浊多恶人倒见堕颠倒</p><p>谀謟啤訿圣邪媚相毁坏</p><p>不信世有佛言佛非大道</p><p>是人是非人自作众罪本</p><p>命尽往无择刀剑解身形</p><p>饿鬼好伐杀镬汤涌其中</p><p>淫逸抱铜柱大火相烧然</p><p>抂谤清高士铁钩拔其舌</p><p>乱酒无礼节迷惑失人道</p><p>死入地狱中洋铜沃其口</p><p>遭逢众危难毒痛不可言</p><p>若生还为人下贱贫穷中</p><p>不杀得长寿无病常康强</p><p>不盗后大富钱财恒自饶</p><p>不淫香清净身体鲜苾芬</p><p>光影常赫奕上则为天王</p><p>至诚不欺诈为众所奉承</p><p>不解后明了德慧所尊敬</p><p>五福超法出<a href=\"/remen/tianren.html\" class=\"keylink\" target=\"_blank\">天人</a>同俦类</p><p>所生亿万倍<a href=\"/remen/zhendi.html\" class=\"keylink\" target=\"_blank\">真谛</a>甚分明</p><p>末世诸恶人不信多狐疑</p><p>痴愚不别道罪深便逮冥</p><p>蔽圣毁正觉死入大铁城</p><p>识神处其中头上戴铁轮</p><p>求死不得死须臾已变形</p><p>矛戟相贯刺躯体恒残截</p><p>奈何世如是背正信鬼神</p><p>解奏好卜问祭祀伤不仁</p><p>死坠十八狱经历黑绳狱</p><p>八难为界首得复人身难</p><p>若时得为人蛮狄无义理</p><p>痴騃为孔窍跛躄哑不语</p><p>朦胧不达事恶恶相牵拘</p><p>展转众徒聚禽兽六畜形</p><p>为人所割屠剥皮视其喉</p><p>归偿宿怨对以肉给还人</p><p>无道堕恶道求脱甚为难</p><p>人身既难得佛经难得闻</p><p>世尊为众祐三界之特尊</p><p>敷遗<a href=\"/remen/ganlu.html\" class=\"keylink\" target=\"_blank\">甘露</a>法令人普奉行</p><p>哀哉已得慧愍念群萌故</p><p>开语示道真黠者即度苦</p><p>福人在向向见谛学受成</p><p>自归大护田殖种不死地</p><p>恩慈莫过是世祐转法轮</p><p>愿使一切人得服甘露浆</p><p>慧船到<a href=\"/remen/bian.html\" class=\"keylink\" target=\"_blank\">彼岸</a>法磬引大千</p><p>彼我无有二愿发无上真</p><p>阿难说如是诸会大众。信解僧那大铠甘露之音。香熏三千。从是得度。开现道地。为作桥梁国王臣民。天龙鬼神。闻经所记。阿难所说。且悲且喜。稽首佛足。及礼阿难。受教而去。</p></div>"
}]