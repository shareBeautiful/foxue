[{
    "title": "第635部 沙弥罗经",
    "author": "未知",
    "html": "<div class=\"B1_text\"><p><a href=\"/remen/shani.html\" class=\"keylink\" target=\"_blank\">沙弥</a>罗经 (安公云阙中异经)</p><p>昔有小儿。名曰沙弥罗。年始七岁。意好<a href=\"/remen/daode.html\" class=\"keylink\" target=\"_blank\">道德</a>。随一<a href=\"/remen/shamen.html\" class=\"keylink\" target=\"_blank\">沙门</a>。为作<a href=\"/remen/dizi.html\" class=\"keylink\" target=\"_blank\">弟子</a>。处在山中。给师所使。诵念经法。心不<a href=\"/remen/xiedai.html\" class=\"keylink\" target=\"_blank\">懈怠</a>。至年八岁。得阿罗汉。道眼能洞视。所见无极。耳能彻听。天上天下。所为<a href=\"/remen/shane.html\" class=\"keylink\" target=\"_blank\">善恶</a>。皆悉闻之。身能飞行。在能至到。能分一身。变作万身。<a href=\"/remen/zizai.html\" class=\"keylink\" target=\"_blank\">自在</a>现化。无所不作。自知<a href=\"/remen/suming.html\" class=\"keylink\" target=\"_blank\">宿命</a>。所从来生及诸人物。蚑行蠕动。皆悉知之。坐见宿命。为五母作子。时便自笑。时师顾问。语沙弥罗。汝笑何等。此间山中。亦无歌舞。汝笑我耶。沙弥罗言。不敢笑师。我还自笑。一神受身。为五母作子。五母为我昼夜啼哭。感伤愁毒。不能自止。恒言念子。未曾忽忘。自念一身。而愁五家。是以自笑。不敢笑师。我为第一母作子。时有并邻居。亦生一子。与我同日。我死以后。同日子出入行步。母见之便言。悲念我子在家。亦当出入行步如是。感伤悲哀。泪下如雨。我为第二母作子。时我夭命早死。我母见人乳儿。便念乳我。悲念感伤。我为第三母作子。时年始十岁。我命复死。我母饭时。便悲泪出。我子在者。当与俱食舍我死去。使我独食。哽咽呼天。怨言念子。我为第四母作子。时薄命先死。我母见我等辈。同时因媒娶妇。悲念我言。今子在者。亦当娶妇。我何所犯。而杀我子。我为第五母作子。时年始七岁。好道辞家。舍母随师。入山求道。一心思禅。得阿罗汉道。我母日日啼哭念我。我生一子。随师学道。不知所在。饥渴寒暑。今为死生。于是五母共会一处。各各悲哀。言念我子。相对啼哭。不能自止。我一魂神。展转五母腹中作子。依因二亲。受形成人。而使五母啼哭发狂。各念我身。乃欲<a href=\"/remen/zisha.html\" class=\"keylink\" target=\"_blank\">自杀</a>。是故笑耳。我念<a href=\"/remen/shijian.html\" class=\"keylink\" target=\"_blank\">世间</a>。欲网<a href=\"/remen/yinyuan1.html\" class=\"keylink\" target=\"_blank\">因缘</a>。<a href=\"/remen/shengsi.html\" class=\"keylink\" target=\"_blank\">生死</a>罪福。造行根源。恶入<a href=\"/remen/diyu.html\" class=\"keylink\" target=\"_blank\">地狱</a>。善行生天。我畏世苦。辞家入山。<a href=\"/remen/jingjin.html\" class=\"keylink\" target=\"_blank\">精进</a><a href=\"/remen/chanding.html\" class=\"keylink\" target=\"_blank\">禅定</a>。得道升仙。睹见饿鬼地狱畜生。苦痛之处。代为恐怖。怜伤五母。不能自脱。又忧我身。我所求索。愿行如言。永离生死。断绝身根。如人不种当所泥洹。善会师说。已飞腾<a href=\"/remen/xukong.html\" class=\"keylink\" target=\"_blank\">虚空</a>。</p></div>"
}]