[{
    "title": "第1629部 大乘百法明门论（附唯识三十颂）",
    "author": "慈恩法师 译",
    "html": "<div class=\"B1_text\"><p>　　《大乘百法明门论》</p><p>　　——世亲菩萨造 玄奘法师译</p><p>　　如<a href=\"/remen/shizun.html\" class=\"keylink\" target=\"_blank\">世尊</a>言：“ 一切法<a href=\"/remen/wuwo.html\" class=\"keylink\" target=\"_blank\">无我</a>.”</p><p>　　何等一切法？ 云何为无我？</p><p>　　一切法者， 略有五种： 一者心法， 二者心所有法， 三者色法， 四者心不相应行法， 五者<a href=\"/remen/wuweifa.html\" class=\"keylink\" target=\"_blank\">无为法</a>。 一切最胜故， 与此相应故， 二所现影故， 三位差别故， 四所显示故， 如是次第。</p><p>　　第一心法， 略有八种： 一眼识， 二耳识，三鼻识， 四舌识， 五身识， 六<a href=\"/remen/yishi.html\" class=\"keylink\" target=\"_blank\">意识</a>， 七末那识， 八阿赖耶识。</p><p>　　第二心所有法， 略有五十一种， 分为六位： 一遍行有五， 二别境有五， 三善有十一， 四<a href=\"/remen/fannao.html\" class=\"keylink\" target=\"_blank\">烦恼</a>有六， 五随烦恼有二十， 六不定有四。</p><p>　　一遍行五者： 一作意， 二触， 三受， 四想， 五思。</p><p>　　二别境五者： 一欲， 二胜解， 三念， 四定， 五慧。</p><p>　　三善十一者： 一信， 二<a href=\"/remen/jingjin.html\" class=\"keylink\" target=\"_blank\">精进</a>， 三惭， 四愧， 五无贪， 六无嗔， 七无痴， 八轻安， 九不放逸， 十行舍， 十一不害。</p><p>　　四烦恼六者： 一贪， 二嗔， 三痴， 四慢， 五疑， 六不<a href=\"/remen/zhengjian.html\" class=\"keylink\" target=\"_blank\">正见</a>。</p><p>　　五随烦恼二十者： 一忿， 二恨， 三恼， 四覆， 五诳， 六谄， 七骄， 八害， 九嫉， 十悭， 十一无惭， 十二无愧， 十三不信， 十四<a href=\"/remen/xiedai.html\" class=\"keylink\" target=\"_blank\">懈怠</a>， 十五放逸， 十六昏沉， 十七掉举， 十八散乱， 十九失念， 二十不正知。</p><p>　　六不定四者： 一悔， 二眠， 三寻， 四伺。</p><p>　　第三色法， 略有十一种： 一眼， 二耳， 三鼻， 四舌， 五身， 六色， 七声， 八香， 九味， 十触， 十一法处所摄色。</p><p>　　第四心不相应行法， 略有二十四种： 一得， 二命根， 三众同分， 四异生性， 五无想定， 六灭尽定， 七无想报， 八名身， 九句身， 十文身， 十一生， 十二住， 十三老， 十四<a href=\"/remen/wuchang.html\" class=\"keylink\" target=\"_blank\">无常</a>， 十五<a href=\"/remen/liuzhuan.html\" class=\"keylink\" target=\"_blank\">流转</a>， 十六定异， 十七相应， 十八势速， 十九次第， 二十时， 二十一方， 二十二数， 二十三和合性， 二十四不和合性。</p><p>　　第五无为法者， 略有六种： 一<a href=\"/remen/xukong.html\" class=\"keylink\" target=\"_blank\">虚空</a>无为， 二择灭无为， 三非择灭无为， 四不动无为， 五想受灭无为， 六真如无为。</p><p>　　言无我者， 略有二种： 一补特伽罗无我， 二法无我。</p><p>　　<a href=\"/remen/weishi.html\" class=\"keylink\" target=\"_blank\">唯识</a>三十论颂</p><p>　　<a href=\"/remen/hufa.html\" class=\"keylink\" target=\"_blank\">护法</a>等菩萨。约此三十颂造成唯识。今略标所以。谓此三十颂中。初二十四行</p><p>　　颂明唯识相。次一行颂明唯识性。后五行颂明唯识行位。就二十四行颂中。初</p><p>　　一行半略辩唯识相。次二十二行半广辩唯识相。谓外问言。若唯有识。云何世</p><p>　　间及诸圣教说有我法。举颂酬答。颂曰。</p><p>　　由假说我法 有种种相转 彼依识所变 此能变唯三</p><p>　　谓异熟思量 及了别境识</p><p>　　次二十二行半广辩唯识相者。由前颂文略标三能变。今广明三变相。且初能变</p><p>　　其相云何。颂曰。</p><p>　　初阿赖耶识 异熟一切种 不可知执受 处了常与触</p><p>　　作意受想思 相应唯舍受 是无覆无记 触等亦如是</p><p>　　恒转如瀑流 阿罗汉位舍</p><p>　　已说初能变。第二能变其相云何。颂曰。</p><p>　　次第二能变 是识名末那 依彼转缘彼 思量为性相</p><p>　　四烦恼常俱 谓我疑我见 并我慢我爱 及余触等俱</p><p>　　有覆无记摄 随所生所系 阿罗汉灭定 出世道无有</p><p>　　如是已说第二能变。第三能变其相云何。颂曰。</p><p>　　次第三能变 差别有六种 了境为性相 善不善俱非</p><p>　　此心所遍行 别境善烦恼 随烦恼不定 皆三受相应</p><p>　　初遍行触等 次别境谓欲 胜解念定慧 所缘事不同</p><p>　　善谓信惭愧 无贪等<a href=\"/remen/sangen.html\" class=\"keylink\" target=\"_blank\">三根</a> 勤安不放逸 行舍及不害</p><p>　　烦恼谓贪嗔 疑慢疑恶见 随烦恼谓忿 恨覆恼嫉悭</p><p>　　诳谄与害矫 无惭及无愧 掉举与昏沈 不信并懈怠</p><p>　　放逸及失念 散乱不正知 不定谓悔眠 寻伺二各二</p><p>　　已说六<a href=\"/remen/shixin.html\" class=\"keylink\" target=\"_blank\">识心</a>所相应。云何应知现记分位。颂曰。</p><p>　　依止根本识 五识<a href=\"/remen/suiyuan.html\" class=\"keylink\" target=\"_blank\">随缘</a>现 或俱或不俱 如涛波依水</p><p>　　意识常现起 除生无想天 及<a href=\"/remen/wuxin.html\" class=\"keylink\" target=\"_blank\">无心</a>二定 睡眠与闷绝</p><p>　　已广分别三能变相为自所变。二分所依云何应知。依识所变假说我法非别实有</p><p>　　。由斯一切唯有识耶。颂曰。</p><p>　　是诸识转变 分别所分别 由此彼皆无 故一切唯识</p><p>　　若唯有识都无外缘。由何而生种种分别。颂曰。</p><p>　　由一切种识 如是如是变 以展转力故 彼彼分别生</p><p>　　虽有内识而无外缘。由何有情<a href=\"/remen/shengsi.html\" class=\"keylink\" target=\"_blank\">生死</a>相续。颂曰。</p><p>　　由诸业习气 二取习气俱 前异熟既尽 复生余异熟</p><p>　　若唯有识。何故世尊处处经中说有三性。应知三性亦不离识。所以者何。颂曰</p><p>　　。</p><p>　　由彼彼遍计 遍计种种物 此遍计所执 <a href=\"/remen/zixing.html\" class=\"keylink\" target=\"_blank\">自性</a>无所有</p><p>　　依他起自性 分别缘所生 圆成实于彼 常远离前性</p><p>　　故此与依他 非异非不异 如无常等性 非不见此彼</p><p>　　若有三性。如何世尊说一切法皆无自性。颂曰。</p><p>　　即依此三性 立彼三无性 故佛密意说 一切法无性</p><p>　　初即相无性 次无自然性 后由远离前 所执我法性</p><p>　　此诸法胜义 亦即是真如 常如其性故 即唯识实性</p><p>　　后五行颂明唯识行位者。论曰。如是所成唯识性相。谁依几位如何悟入。谓具</p><p>　　大乘二种种性。一本性种性。谓无始来依附本识法尔。所得无漏法因。二谓习</p><p>　　所成种性。谓闻法界等流法已。闻所成等熏习所成。具此二性方能悟入。何谓</p><p>　　五位。一资粮位。谓修大乘顺<a href=\"/remen/jietuo.html\" class=\"keylink\" target=\"_blank\">解脱</a>分。依识性相能深信解。其相云何。颂曰。</p><p>　　乃至未起识 求住唯识性 于二取随眠 犹未能伏灭</p><p>　　二加行位。谓修大乘顺决择分。在加行位能渐伏除所取能取。其相云何。</p><p>　　现前立少物 谓是唯识性 以有所得故 非实住唯识</p><p>　　三通达位。谓诸菩萨所住见道。在通达位如实通达。其相云何。</p><p>　　若时于所缘 智都无所得 尔时住唯识 离二取相故</p><p>　　四修习位。谓诸菩萨所住<a href=\"/remen/xiudao.html\" class=\"keylink\" target=\"_blank\">修道</a>。修习位中如实见理数数修习。其相云何。</p><p>　　无得不思议 是出<a href=\"/remen/shijian.html\" class=\"keylink\" target=\"_blank\">世间</a>智 舍二□重故 便<a href=\"/remen/zhengde.html\" class=\"keylink\" target=\"_blank\">证得</a>转依</p><p>　　五究竟位。谓住无上正等<a href=\"/remen/puti.html\" class=\"keylink\" target=\"_blank\">菩提</a>。出障圆明能尽未来化有情类。其相云何。</p><p>　　此即无漏界 不思议善常 安乐解脱身 大牟尼名法</p></div>"
}]