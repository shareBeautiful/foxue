[{
    "title": "第1635部 性相通说",
    "author": "德清 译",
    "html": "<div class=\"B1_text\"><p>　　序　　　　　　　　　　　　　　素六</p><p>　　佛称<a href=\"/remen/sanjie.html\" class=\"keylink\" target=\"_blank\">三界</a>医王所说一<a href=\"/dazangjing/\" class=\"keylink\" target=\"_blank\">大藏经</a>如世之医方至于相宗文字如医家之脉诀世之医者舍脉而不知病症之微细则妄施方药虽金丹适令人死故<a href=\"/remen/xuefo.html\" class=\"keylink\" target=\"_blank\">学佛</a>而独以<a href=\"/remen/canchan.html\" class=\"keylink\" target=\"_blank\">参禅</a>为向上不究性相之原如医不问病症而概施以金圆未有不瞑眩发狂者此今禅门之大谬也若习教而不知参禅如说方而不识药亦有知药而不知病者参禅而不知教是犹重金丹而弃方脉莫不夭折慧命丧法身此可为法门之大忧也西域佛灭六百年中性相相攻破坏<a href=\"/remen/zhengfa.html\" class=\"keylink\" target=\"_blank\">正法</a>故马鸣大士作起信论以一之达磨东来禅教相非亦甚圭峰禅师一之未能永明大师集一大藏为宗镜录以会归一心为二宗之极则学者概束之高阁且相宗之不明也久矣我明二百年来鲁山法师始揭其规矩为补注万历中高原一雨诸公始倡<a href=\"/remen/weishi.html\" class=\"keylink\" target=\"_blank\">唯识</a>损庵王太史为之博采证义其说益明然特施于专门尚难入若夫修禅之士犹愦愦也故执药之病卒不可治予至径山澹居铠公请益性相宗旨予略拈两宗之要为说以通之以名相既有诸解精详不俟一一特取其义而变其文以归一心为极致可为宗镜之提纲直欲初机易会此说一出而两家抵牾可释然无疑修禅得此可免误服之虞而习教者亦无执方之诮此亦均调之剂也智者观之若饮仓公上池之水则洞见肺肝特以胗脉为名耳可不快哉前以落笔草槁付径山誊写多讹佛殿山古愚拙公重梓以结法缘因为订正传之诸方当以此本为正故序其始末以弁其首。</p><p>　　憨山叟德清题</p></div>"
}]