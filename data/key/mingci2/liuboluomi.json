[
    {
        "title": "六波罗密",
        "author": "",
        "date": "",
        "html": "<div class=\"B1_text\">\n<p style=\"text-align: center\"><img alt=\"&#x516D;&#x6CE2;&#x7F57;&#x5BC6;\" src=\"https://www.guang5.com/uploadfile/2017/0412/20170412022219360.jpg\" /></p>\n<h2>六波罗密（<a href=\"/\" class=\"keylink\" target=\"_blank\">佛教</a>解释）</h2>\n<p>　　六波罗密华译<a href=\"/rmgjc/liudu.html\" class=\"keylink\" target=\"_blank\">六度</a>，即檀那（布施）、尸罗（持戒）、羼提（忍辱）、毗离耶（精进）、禅那（<a href=\"/rmgjc/chanding.html\" class=\"keylink\" target=\"_blank\">禅定</a>）、般若（智慧）。见六度。</p>\n<h2>檀那波罗密</h2>\n<p>　　法界次第云：‘檀那秦言布施。若内有<a href=\"/rmgjc/xinxin.html\" class=\"keylink\" target=\"_blank\">信心</a>，外有<a href=\"/rmgjc/futian.html\" class=\"keylink\" target=\"_blank\">福田</a>，家有财物，三事和合时，心生舍法，能破悭贪，是名为檀。’施有二种，一者财施，二者法施。</p>\n<p>　　一、财施　财施者，所谓饮食衣服田宅六畜奴婢珍宝一切己之所有资身之具，及妻子乃至身命，随有所须者，悉能施与，皆名财施。</p>\n<p>　　二、法施　法施者，若从诸佛及善知识边，闻说<a href=\"/rmgjc/shijian.html\" class=\"keylink\" target=\"_blank\">世间</a>出世间善法，若从经论中闻，若自以观行故知，以清净心，为人演说，皆名法施。</p>\n<p>　　<a href=\"/fjrw/zhufopusa/pusa/\" class=\"keylink\" target=\"_blank\">菩萨</a>以质直清净心，行此二种施故，名为檀。</p>\n<p>　　‘波罗密’波罗密有三翻，或翻云事究竟，或翻云到<a href=\"/rmgjc/bian.html\" class=\"keylink\" target=\"_blank\">彼岸</a>，或翻云度无极。</p>\n<p>　　菩萨修此六法，能究竟通别二种因果，一切自行化他之事，故云事究竟。</p>\n<p>　　乘此六法，能从二种<a href=\"/rmgjc/shengsi.html\" class=\"keylink\" target=\"_blank\">生死</a>此岸，到二种<a href=\"/rmgjc/niepan.html\" class=\"keylink\" target=\"_blank\">涅盘</a>彼岸，谓之到彼岸。</p>\n<p>　　因此六法，能度通别二种事理诸法之旷远，故云度无极。</p>\n<p>　　此约六波罗密通说也。</p>\n<p>　　若别说者，菩萨行布施时，具修五种心，乃名为波罗密。何等五？一、知施实相，二、起慈悲心，三、发愿，四、回向，五、具足方便。</p>\n<p>　　一、云何名知施实相　若布施时，施者受者及财物三事，皆不可得，入实相正观，以无所舍法，而随他有所须者，能舍不吝，是为知施实相。</p>\n<p>　　二、云何名起慈悲心　菩萨虽知布施实相无所有，而起大慈大悲，欲因此施，与一切乐，拔一切苦，是为起慈悲心。</p>\n<p>　　三、云何名发愿　行布施时，愿因此施，得无上佛果，不求凡夫三乘果报，是为发愿。</p>\n<p>　　四、云何各回向　随所施时，回此施功德，向萨婆若，及施一切众生，是为回向。</p>\n<p>　　五、云何名具足方便　所谓能于布施一法，施转通达一切<a href=\"/rmgjc/fofa.html\" class=\"keylink\" target=\"_blank\">佛法</a>，遍修诸行，是为具足方便。</p>\n<p>　　菩萨若能具此五心者，是时随有布施，因中说果，亦名事究竟，亦名到彼岸，亦名度无极也。是以菩萨所行布施者，名为行檀波罗密，若至无上菩提佛果，方是檀波罗密具足成就。</p>\n<h2>尸罗波罗密</h2>\n<p>　　法界次第云：‘尸罗秦言好善，好行善道，不自放逸，是名尸罗。’或<a href=\"/rmgjc/shoujie.html\" class=\"keylink\" target=\"_blank\">受戒</a>行善，或不受戒行善，皆名尸罗。尸罗略说有二种：</p>\n<p>　　一者、在家尸罗　在家尸罗者，所谓三皈、<a href=\"/rmgjc/wujie.html\" class=\"keylink\" target=\"_blank\">五戒</a>、八斋戒也。</p>\n<p>　　二者、<a href=\"https://www.guang5.com/rmgjc/chujia.html\" class=\"keylink\" target=\"_blank\">出家</a>尸罗　出家尸罗者，所谓<a href=\"/rmgjc/shami.html\" class=\"keylink\" target=\"_blank\">沙弥</a>沙弥尼<a href=\"/rmgjc/shijie.html\" class=\"keylink\" target=\"_blank\">十戒</a>，式叉摩那尼六法戒，大<a href=\"/rmgjc/biqiu.html\" class=\"keylink\" target=\"_blank\">比丘</a>、<a href=\"/rmgjc/biqiuni.html\" class=\"keylink\" target=\"_blank\">比丘尼</a>具足戒、乃至三千威仪、八万律行。</p>\n<p>　　若菩萨十重四十八轻，则通在家出家共戒也。</p>\n<p>　　若菩萨以质直清净心，持如是等戒，皆名尸罗。</p>\n<p>　　‘波罗密’波罗密翻名如前。若菩萨住二种尸罗中，能具修五种心者，是时尸罗名波罗密。何等五？一知尸罗实相罪不可得，而好行善道，不自放逸，余四如前分别。菩萨若能具修此五种心者，随所持戒行善，因中说果，皆具三义。是以菩萨持戒，各为行尸罗波罗密。若至无上菩提佛果，方是尸罗波罗密具足成就也。</p>\n<h2>羼提波罗密</h2>\n<p>　　法界次第云：‘羼提秦言忍辱，内心能安忍外所辱境，故名忍辱。’忍辱有二种：一者生忍，二者法忍。</p>\n<p>　　云何名生忍？生忍有二种：</p>\n<p>　　一、于恭敬供养中，能忍不着不生憍逸。</p>\n<p>　　二、于嗔骂打害中，能忍不生嗔恨怨恼。</p>\n<p>　　是为生忍。</p>\n<p>　　法忍有二种：</p>\n<p>　　一者、非心法　谓寒、热、风、雨、饥、渴、老、病、死等。</p>\n<p>　　二者、心法　谓嗔、恚、忧、愁、疑、淫欲、憍慢、诸邪见等。</p>\n<p>　　菩萨于此二法，能忍不动，是名法忍。</p>\n<p>　　菩萨以质直清净心，修此二忍，名为羼提。</p>\n<p>　　‘波罗密’波罗密者，翻名如前。若菩萨住羼提中，能具修五种心，是时羼提名波罗密。何等五？一知忍实相，虽不得能忍之心，所辱之事，而随对生法二种所辱之境，心能安忍不动。余四心如檀中分别。菩萨若能具修此五种心，随所忍事，因中说果，皆具三义。是以菩萨修忍，名为行羼提波罗密。若至无上菩提佛果，方是羼提波罗密具足成就。</p>\n<h2>毗梨耶波罗密</h2>\n<p>　　法界次第云：‘毗梨耶秦言精进，欲乐勤行善法，不自放逸，谓之精进。’精进有二种：一者身精进，二者心精进。</p>\n<p>　　一、若身勤修善法，行道礼诵讲说劝助开化，是为身精进。</p>\n<p>　　二、若心勤行善道，心心相续，是为心精进。</p>\n<p>　　复次：</p>\n<p>　　一、勤修施戒善法，是为身精进。</p>\n<p>　　二、勤修忍辱禅定智慧，是为心精进。</p>\n<p>　　如是等种种分别身心精进之相不同，今不具辩，若菩萨以质直清净心，修是二种精进，故名为毗梨耶，‘波罗密’波罗密翻名如前。若菩萨能于精进具足修五种心者，是时毗梨耶名波罗密。何等五？一者菩萨知精进实相，身心虽不可得，而能勤修一切善法。余四心如檀中分别。菩萨若能于精进中，具此五心者，随所勤修善法，因中说果，皆具三义。是以菩萨精进，名为行毗梨耶波罗密。若至无上菩提佛果，方是毗梨耶波罗密具足成就。</p>\n<h2>禅那波罗密</h2>\n<p>　　法界次第云：‘禅秦言思惟修，一切摄心系念，学诸三昧，皆名思惟修也。’禅有二种：一者世间禅，二者出世间禅。</p>\n<p>　　世间禅　世间禅者，谓根本四禅、四无量心、四无色定，即是凡夫所行禅。</p>\n<p>　　出世间禅　出世间禅者，复有二种：一出世间禅，二出世间上上禅。</p>\n<p>　　一、出世间禅　出世间禅者，谓六妙门、十六特胜、通明、九想、八念、十想、八背舍、八胜处、十一切处、练禅、十四变化，愿智顶禅、无诤三昧、三三昧、师子奋迅三昧、乃至三明、六通、如是等禅，皆是出世间禅，亦名二乘共禅。</p>\n<p>　　二、出世间上上禅　出世间上上禅者，谓自性等九种大禅，首楞严等百八三昧，诸佛不动等百二十三昧，皆出世间上上禅，一名不共禅，不与凡夫二乘共也。</p>\n<p>　　若菩萨以质直清净心，修如是等禅，名之为禅。</p>\n<p>　　‘波罗密’波罗密者，翻名如前。若菩萨能于诸禅中，具修五种心，是时禅定名波罗密。何等五？一者知禅实相，不乱不昧，而能遍修诸禅。余四心如檀中分别。菩萨若能如是，于所得禅中，具修此五心者，随所入禅，因中说果，皆具三义。是以菩萨所修禅定，皆名行禅波罗密。若至无上菩提佛果，方是禅波罗密具足成就。</p>\n<h2>般若波罗密</h2>\n<p>　　法界次第云：‘般若秦言智慧，照了一切诸法，皆不可得，而能通达一切无碍，名为智慧。’智慧有三种：一者、声闻智慧。二者、辟支佛智慧，三者，佛智慧。</p>\n<p>　　一、求声闻智慧有三种：学、无学、非学非无学。</p>\n<p>　　‘一’非学非无学智慧　非学非无学智慧者，如干慧地、不净观、安那般那、欲界系、四念处、暖法、顶法、忍法、世第一法等。</p>\n<p>　　‘二’学智　学智者，苦法忍慧，乃至阿<a href=\"/fjrw/zhufopusa/luohan/\" class=\"keylink\" target=\"_blank\">罗汉</a>第九无间中金刚三昧慧。</p>\n<p>　　‘三’无学智　无学智者，阿罗汉第九<a href=\"/rmgjc/jietuo.html\" class=\"keylink\" target=\"_blank\">解脱</a>智，从是已后，一切无学无尽智，无生智等。</p>\n<p>　　是为声闻智慧。</p>\n<p>　　二、求辟支佛智慧亦如是。但以是人无漏善根纯熟，虽生无佛之世，不从他闻，自然<a href=\"/rmgjc/juewu.html\" class=\"keylink\" target=\"_blank\">觉悟</a>得禅定，<a href=\"/rmgjc/sanjie.html\" class=\"keylink\" target=\"_blank\">三界</a>漏尽。所得三明六通等，为德小胜声闻，是为辟支佛智慧。又以观<a href=\"/rmgjc/shieryinyuan.html\" class=\"keylink\" target=\"_blank\">十二因缘</a>智慧深利，能侵除习气，胜于声闻，从<a href=\"/rmgjc/sidi.html\" class=\"keylink\" target=\"_blank\">四谛</a>观门断结，此为异也。</p>\n<p>　　三、求佛道智慧者，菩萨从初发心已来，行六波罗密，破魔军众，及诸烦恼，得一切智，成佛道，乃至入无余涅盘。随本愿力，从是中间，所有智慧，总相别相，一切尽知，是为佛智。</p>\n<p>　　若菩萨以质直清净心，修此三种智慧，故名为般若。</p>\n<p>　　‘波罗密’波罗密者，翻名如前。若菩萨随所修智慧中，能具足五种心者，是时般若名波罗密也。何等五？一者了知智慧实相，非境非智，心无所得，而能遍学三乘智慧，及一切世间知见。余四心如檀中分别。菩萨能如是，于所修智慧中，具此五心者，随所得智慧，因中说果，皆具三义。是以菩萨所修智慧，皆名行般若波罗密。若至无上菩提<a href=\"/rmgjc/daoguo.html\" class=\"keylink\" target=\"_blank\">道果</a>，方是般若波罗密具足成就。</p>\n<p>　　今六波罗密，即菩萨正行之本，是以<a href=\"https://www.guang5.com/fojing/miaofalianhuajing/\" class=\"keylink\" target=\"_blank\">法华经</a>云：‘为求菩萨道，应说六波罗密。’</p>\n</div>"
    }
]