[
    {
        "title": "云门须弥",
        "author": null,
        "date": "2014-07-23",
        "html": "<div class=\"B1_text\">\n<p>　　云门须弥</p><p>　　示众云。我爱韶阳新定机。一生与人拔钉楔。为甚有时也开门。掇出胶盆。当路凿成陷穽。试拣辨看。</p><p>　　举。僧问云门。不起一念还有过也。无(言清行浊汉)门云。须弥山(险)。</p><p>　　师云。圆通善国师道。此个公案诸方商量。或云。纔恁么问。早是起念。过如须弥。或云。如须弥山八风吹不动。千古镇常安。或云。为人难透。如须弥山。如此商量。要且未会云门意在。若是桶子底脱。红丝线断。方知总不恁么。不见道。三句明一句。一句明三句。三一不相涉。分明向上路。<a href=\"/remen/foguo.html\" class=\"keylink\" target=\"_blank\">佛果</a>道。云门答话多惹人识情。万松道。以识情遣识情。非大手段为人。不能构副。此须弥山天不能盖。地不能载。风吹不入。水洒不着。唯金刚眼睛。一觑觑透。便见七穿八穴。直得碎如微尘。然后却向眉毛眼睫上。孤逈逈峭巍巍。白云端禅师颂云。须弥山兮塞宇宙。千手大悲看不透。除非自解倒骑牛。一生不着随人后。万松道。仰面独扬眉。回头自拍手。其山寘和尚颂云。无事投人觅罪名。实时擒下丧全身。未招情款驱驱者。门外知他多少人。唯有天童不在此限。颂云。</p><p>　　不起一念须弥山(一句便了)韶阳法施意非悭(天童也不少)</p><p>　　肯来两手相分付(只恐尔承当不下)拟去千寻不可攀(徒劳斫额)</p><p>　　沧海阔(涵天浴日无涯岸)白云闲(伴鹤随风得自由)莫将毫发着其间(已太多生)</p><p>　　假鸡声韵难谩我(真不掩伪)未肯模胡放过关(西天令严)</p><p>　　师云。尔问我不起一念有过无过。我便掇出一坐须弥山。在尔面前相似。其法施之利。固非悭悋。永嘉道。大施门开无壅塞。非但今日也。梵语须弥。此云妙高。四宝所成曰妙。独出众峯曰高。四天下山中。须弥最为第一。尔若自肯。我便两手分付。<a href=\"/ctwh/shici/gushi/\" class=\"keylink\" target=\"_blank\">古诗</a>道。待伊心肯处。是我命通时。其实此事常显露。如须弥山[山*突]屼峥嵘。谁能盖覆。未分付时。尔岂无分。分付与尔。岂是新得。不见。长庆道。万象之中独露身。唯人自肯乃方亲。天童颂。到这里大有含蓄功夫。尔若拟议不来。千里万里仰望不及。璩源道。此事如崖颓石裂。壁立千仞。不可攀揽。其实尔亦不曾离。我亦不曾夺。此与上句迷悟相反。对偶分明。教中说。须弥山入水八万瑜缮那。出水八万瑜缮那。非娑竭海。不能涵容。山既古今不动。云亦出没常闲。洞山道。青山白云父。白云青山儿。白云终日倚。青山总不知。天童余才。颂须弥山如海阔云闲。曲尽奇妙。这里容得一念起灭么。所以道。沧海阔。白云闲。莫将毫发着其间。此又与雪窦道眼里着沙不得。同参。若论韶阳不悭法施。却又眼里着得须弥山也。此须弥山颂中。筑着磕着。血脉贯通。拍拍是令。非妄生穿鉴增长识情也。其实不起一念底人。岂可更问有过无过。直饶常在不起一念处。点检将来。堪作什么。所以道。假鸡声韵难谩我。未肯模胡放过关。孟甞君入秦为相。人或说王。孟甞君贤。又齐族也。今相秦必先齐而后秦。秦其危矣。王囚君欲杀。君因幸姬求解。姬曰。妾愿得君狐白裘。此时裘已献王。下客能为狗盗者。取裘献姬。君得出。夜半至函谷关。关法鸡鸣而出客。下客凭谖善为鸡鸣。群鸡皆鸣。君脱秦难。师拈拄杖云。万松今日把关也。有学鸡鸣者。出来。复靠却拄杖云。放过一着。</p> </div>"
    }
]