[
    {
        "title": "崛多三藏嗣六祖",
        "author": null,
        "date": "2014-07-23",
        "html": "<div class=\"B1_text\">\n<p>　　师<a href=\"/remen/tianzhu.html\" class=\"keylink\" target=\"_blank\">天竺</a>人也。行至太原定襄县历村,见秀大师<a href=\"/remen/dizi.html\" class=\"keylink\" target=\"_blank\">弟子</a>结草为庵,独坐观心。</p><p>　　师问:“作什摩?”</p><p>　　对曰:“看静。”</p><p>　　师曰:“看者何人?静者何物?”僧遂起<a href=\"/remen/libai.html\" class=\"keylink\" target=\"_blank\">礼拜</a>,问:“此理如何,乞师指示!”</p><p>　　师曰:“何不自看?何不自静?”僧无对。师见根性迟回,乃曰:“汝师是谁?”</p><p>　　对曰:“秀和尚。”</p><p>　　师曰:“汝师只教此法,为当别有意旨?”</p><p>　　对曰:“只教某甲看静。”</p><p>　　师曰:“西天下劣外道所习之法,此土以为<a href=\"/remen/chanzong.html\" class=\"keylink\" target=\"_blank\">禅宗</a>。也大误人!”其僧问:“<a href=\"/remen/sanzang.html\" class=\"keylink\" target=\"_blank\">三藏</a>师是谁?”</p><p>　　师曰:“六祖。”又曰:“<a href=\"/remen/zhengfa.html\" class=\"keylink\" target=\"_blank\">正法</a>难闻,汝何不往彼中?”其僧闻师提训,便去曹溪,礼见六祖,具陈上事。六祖曰:“诚如崛多所言,女何不自看?何不自静?教谁静汝?”其僧言下大悟也。</p> </div>"
    }
]