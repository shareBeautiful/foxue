[
    {
        "title": "現成佛法",
        "author": null,
        "date": "2014-07-23",
        "html": "<div class=\"B1_text\">\n<p>　　<a href=\"/remen/fayan.html\" class=\"keylink\" target=\"_blank\">法眼</a>文益禪師初參長慶,不大發明。後同紹修法進三人欲出嶺,過地藏院,阻雪少憩。</p><p>　　附爐次,藏問:「此行何之?」</p><p>　　師曰:「行腳去。」</p><p>　　藏曰:「作麼生是行腳事?」</p><p>　　師曰:「不知。」</p><p>　　藏曰:「不知最親切。」</p><p>　　又同紹修法進三人舉肇論至「天地與我同根」處,藏曰:「山河大地,與上座自己是同是別?」 師曰:「別。」</p><p>　　藏豎起兩指,師曰:「同。」</p><p>　　藏又豎起兩指,便起去。</p><p>　　雪霽辭去,藏門送之,問曰:「上座尋常說<a href=\"/remen/sanjie.html\" class=\"keylink\" target=\"_blank\">三界</a><a href=\"/remen/weixin.html\" class=\"keylink\" target=\"_blank\">唯心</a>,萬法唯識。」</p><p>　　乃指庭下片石曰:「且道此石在心內?在心外?」師曰:「在心內。」</p><p>　　藏曰:「行腳人著甚麼來由,安片石在心頭?」</p><p>　　師窘無以對,即放包依席下求決擇。</p><p>　　近一月餘,日呈見解,說道理。藏語之曰:「<a href=\"/remen/fofa.html\" class=\"keylink\" target=\"_blank\">佛法</a>不恁麼。」</p><p>　　師曰:「某甲詞窮理絕也。」</p><p>　　藏曰:「若論佛法,一切現成。」</p><p>　　師於言下大悟。</p> </div>"
    }
]