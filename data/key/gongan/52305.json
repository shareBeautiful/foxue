[
    {
        "title": "俱胝豎指",
        "author": null,
        "date": "2014-07-23",
        "html": "<div class=\"B1_text\">\n<p>　　俱胝和尚。凡有詰問。唯舉一指。後有童子。因外人問。和尚說何法要。童子亦豎指頭。胝聞。遂以刃斷其指。童子負痛號哭而去。胝復召之。童子迴首。胝卻豎起指。童子忽然領悟。胝將順世。謂眾曰。吾得天龍一指頭禪。一生受用不盡。言訖示滅</p><p>　　無門曰。俱胝并童子悟處。不在指頭上。若向者裏見得。天龍同俱胝并童子。與自己一串穿卻</p><p>　　頌曰</p><p>　　俱胝鈍置老天龍利刃單提勘小童</p><p>　　巨靈抬手無多子分破華山千萬重</p> </div>"
    }
]