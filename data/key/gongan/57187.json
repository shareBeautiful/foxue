[
    {
        "title": "靖居和尚嗣六祖",
        "author": null,
        "date": "2014-07-23",
        "html": "<div class=\"B1_text\">\n<p>　　在吉州。师讳行思,俗姓刘,庐陵人也。自传曹溪密旨,便复庐陵,化度群生。</p><p>　　僧问:“如何是<a href=\"/remen/fofa.html\" class=\"keylink\" target=\"_blank\">佛法</a>大意?”</p><p>　　师曰:“庐陵米作摩价?”</p><p>　　师问神会:“汝从何方而来?”</p><p>　　对曰:“从曹溪来。”</p><p>　　师曰:“将得何物来?”会遂震身而示。</p><p>　　师曰:“犹持瓦砾在。”</p><p>　　会曰:“和尚此间莫有真金与人不?”</p><p>　　师曰:“设使有,与汝向什摩处著?”</p><p>　　师以开元二十八年十二月十三日迁化。敕谥弘济大师归真之塔。净修禅师赞曰:</p><p>　　曹溪门人,出世庐陵。</p><p>　　唯提一脉,迥出三乘。</p><p>　　泽中孤烛,火里片冰。</p><p>　　许君妙会,说底相应。</p> </div>"
    }
]