[
    {
        "title": "行车鞭牛",
        "author": null,
        "date": "2014-07-23",
        "html": "<div class=\"B1_text\">\n<p>　　有<a href=\"/remen/shamen.html\" class=\"keylink\" target=\"_blank\">沙门</a>道一住传法院,常日<a href=\"/remen/zuochan.html\" class=\"keylink\" target=\"_blank\">坐禅</a>,南岳怀让禅师知是<a href=\"/remen/faqi.html\" class=\"keylink\" target=\"_blank\">法器</a>。</p><p>　　怀让禅师往问曰:“大德坐禅,图什麽?”</p><p>　　一曰:“图作佛!”</p><p>　　师乃取一砖,於彼庵前石上磨。</p><p>　　一曰:“磨砖作麽?”</p><p>　　禅师曰:“磨作镜!”</p><p>　　一曰:“磨砖岂得成镜耶?”</p><p>　　师曰:“磨砖既不成镜,坐禅岂得作佛耶?”</p><p>　　一曰:“如何即是?”</p><p>　　师曰:“如牛驾车,车不行,打车即是?打牛即是?”</p><p>　　一无对。</p><p>　　师又曰:“汝为学坐禅?为学坐佛?若学坐禅,禅非坐卧。若学坐佛,佛非定相。於无住法,不应取舍。汝若坐佛,即是杀佛。若执坐相,非达其理。”</p><p>　　一闻示诲,如饮醍醐。</p> </div>"
    }
]