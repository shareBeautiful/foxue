[
    {
        "title": "赵州录·四五九",
        "author": null,
        "date": "2014-07-23",
        "html": "<div class=\"B1_text\">\n<p>　　师见僧来,挟火示之,云:会么?</p><p>　　僧云:不会。</p><p>　　师云:你不得唤作火,老僧道了也。</p><p>　　师挟起火,云:会么?</p><p>　　云:不会。</p><p>　　师却云:此去舒州有投子山和尚,你去<a href=\"/remen/libai.html\" class=\"keylink\" target=\"_blank\">礼拜</a>问取。<a href=\"/remen/yinyuan1.html\" class=\"keylink\" target=\"_blank\">因缘</a>相契,不用更来;不相契,却来。</p><p>　　其僧便去。</p><p>　　才到投子山和尚处,投子乃问:近离什么处?</p><p>　　云:离赵州,特来礼拜和尚。</p><p>　　投子云:赵州老人有何言句?</p><p>　　僧乃具前话。</p><p>　　投子乃下禅床,行三五步,却坐,云:会么?</p><p>　　僧云:不会。</p><p>　　投子云:你归,举似赵州。</p><p>　　其僧却归,举似师,师云:还会么?</p><p>　　云:未会。</p><p>　　师云:也不教多也。</p> </div>"
    }
]