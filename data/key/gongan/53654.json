[
    {
        "title": "风穴延沼",
        "author": null,
        "date": "2014-07-23",
        "html": "<div class=\"B1_text\">\n<p>　　风穴延沼(896—973),北宋<a href=\"/chanzong/wujia/ljz.html\" class=\"keylink\" target=\"_blank\">临济宗</a>禅僧。浙江余杭人,俗姓刘。幼不茹荤,博览群书。应举不第,遂依本州开元寺智恭披削受具,习天台<a href=\"/remen/zhiguan.html\" class=\"keylink\" target=\"_blank\">止观</a>。参谒南院,入门不<a href=\"/remen/libai.html\" class=\"keylink\" target=\"_blank\">礼拜</a>。院曰:“入门须辨主。”沼曰:“端的请师分。”院于左膝拍一拍,沼便喝。院于右滕拍一拍,沼又喝。院曰:“左边一拍且置,右边一拍作么生?”沼曰:“瞎!”院便拈棒,沼曰:“莫盲枷瞎棒,夺打和尚,莫言不道。”院掷下棒曰:“今日被黄面浙子钝置一场。”沼曰:“和尚大似持钵不得,诈道不饥。”院曰:“阇黎曾到此间么?”沼曰:“是何言欤?”院曰:“老僧好好相借问。”沼曰:“也不得放过。”便下。参众了,却上堂头礼谢。院曰:“阇黎曾见甚么人来?”沼曰:“在襄州华严与廓侍者同夏。”院曰:“亲见作家来。”院问:“南方一棒作么商量?”沼曰:“作奇特商量。”沼却问:“和尚此间一棒作么商量?”院拈拄杖曰:“棒下无生忍,临机不见师。”沼于言下大彻玄旨,依止六年。长兴二年(931)出住风穴古寺。</p><p>　　上堂:“夫参学眼目临机,直须大用现前,勿自拘于小节。设使言前荐得,犹是滞壳迷封。纵然句下精通,未免触途狂见。应是从前依他作解,明昧两歧,与你一时扫却。直教个个如师子儿,吒呀地哮吼一声,壁立千仞,谁敢正眼觑著?觑著即瞎却渠眼。”(《五灯会元》卷第十一,P673)</p><p>　　戏论曰:</p><p>　　历来宗师均以本分事接人,但要学人迈开言情解悟,超越法我两执,转<a href=\"/remen/wangnian.html\" class=\"keylink\" target=\"_blank\">妄念</a>偷心为体露真常,则一生参学事毕。</p><p>　　风穴上堂云云,自是他家本分风流之事。沩仰有谶:临济遇风则止,风穴得首山而后大开临济宗风,则知风穴实有中兴临济之功,不让雪窦之于云门也。</p><p>　　尤以此上堂句,实为风穴之<a href=\"/remen/zhengfa.html\" class=\"keylink\" target=\"_blank\">正法</a>眼藏,所谓尝一味则知全鼎,此其谓也。</p><p>　　宗门机用莫此为甚,后乃汾阳、慈明辈出,则为一代风流,后继光辉是也。</p> </div>"
    }
]