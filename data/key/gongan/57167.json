[
    {
        "title": "五后忍大师下傍出一枝",
        "author": null,
        "date": "2014-07-23",
        "html": "<div class=\"B1_text\">\n<p>　　神秀和尚、老安国师、道明和尚。神秀下普寂,普寂下懒瓚和尚。在南岳。师有乐道歌曰:</p><p>　　兀然无事无改换,无事何须论一段。</p><p>　　真心无散乱,他事不须断。</p><p>　　过去已过去,未来更莫算。</p><p>　　兀然无事坐,何曾有人唤?</p><p>　　向外觅功夫,总是痴顽汉。</p><p>　　粮不畜一粒,逢饭但知执/食。</p><p>　　<a href=\"/remen/shijian.html\" class=\"keylink\" target=\"_blank\">世间</a>多事人,相趁浑不及。</p><p>　　我不乐生天,亦不爱<a href=\"/remen/futian.html\" class=\"keylink\" target=\"_blank\">福田</a>。</p><p>　　饥来即吃饭,睡来即卧瞑。</p><p>　　愚人笑我,智乃知贤。</p><p>　　不是痴钝,本体如然。</p><p>　　要去即去,要住即住。</p><p>　　身被一破纳,脚著娘生裤。</p><p>　　多言复多请,由来久相误。</p><p>　　若欲度<a href=\"/remen/zhongsheng.html\" class=\"keylink\" target=\"_blank\">众生</a>,无过且自度。</p><p>　　莫漫求真佛,真佛不可见。</p><p>　　妙性及灵台,何曾受勋[薰]练?</p><p>　　心是无事心,面是娘生面。</p><p>　　劫石可移动,个中难改变。</p><p>　　无事本无事,何须读文字?</p><p>　　削除人我本,实合个中意。</p><p>　　种种劳筋骨,不如林间睡兀兀。</p><p>　　举头见日高,乞饭从头喂。</p><p>　　将功用功,展转冥朦。</p><p>　　取则不得,不取自通。</p><p>　　吾有一言,绝虑忘缘。</p><p>　　巧说不得,只用心传。</p><p>　　更有一语,无过直与。</p><p>　　细如毫末,本无方所。</p><p>　　本自圆成,不劳机杼。</p><p>　　世事悠悠,不如山丘。</p><p>　　青松弊日,碧涧长流。</p><p>　　卧藤萝下,塊石枕头。</p><p>　　山云当幕,夜月为钩。</p><p>　　不朝天子,岂羡王侯?</p><p>　　<a href=\"/remen/shengsi.html\" class=\"keylink\" target=\"_blank\">生死</a>无虑,更须何忧?</p><p>　　水月无形,我常只宁。</p><p>　　万法皆尔,本自无生。</p><p>　　兀然无事坐,春来草自青。</p> </div>"
    }
]