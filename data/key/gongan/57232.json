[
    {
        "title": "怀让和尚嗣六祖",
        "author": null,
        "date": "2014-07-23",
        "html": "<div class=\"B1_text\">\n<p style=\"text-align: center;\"><img alt=\"\\\" src=\"https://www.liaotuo.com/uploadfile/2016/0115/20160115030112182.jpg\" style=\"width: 400px; height: 238px;\" /></p>\n<p>　　在南岳,姓杜氏,金州人也。初生之时,有<a href=\"/remen/liudao.html\" class=\"keylink\" target=\"_blank\">六道</a>白气应于上像。仪凤二年四月八日生,感此瑞气,刺使瞻见,奏闻高宗。帝曰:“此气何瑞?”太史曰:“国之法宝,非染俗贵,在于安康、金州分野。”</p>\n<p>　　时金州太守韩偕具录奏上,帝曰:“僧瑞宜加善庆。”敕韩偕亲往存毓。厚赐安慰。是时杜氏名曰光奇,家内有三子。于三子中其应瑞生者,年近五岁,炳然殊异,心怀恩让,不与竞。父母号之名为让。子至于十载,唯爱<a href=\"/fojing/\" class=\"keylink\" target=\"_blank\">佛经</a>。</p>\n<p>　　有<a href=\"/remen/sanzang.html\" class=\"keylink\" target=\"_blank\">三藏</a>玄静过舍<a href=\"/remen/shuofa.html\" class=\"keylink\" target=\"_blank\">说法</a>,告光奇曰:“此子<a href=\"/remen/chujia.html\" class=\"keylink\" target=\"_blank\">出家</a>之后当获上乘,至幽至微,会于佛理。”垂拱四年,年始十五,拜辞父母,往荆州玉泉寺事弘景律师。经于八年便怀让,至通天元年四月十二日于当寺<a href=\"/remen/shoujie.html\" class=\"keylink\" target=\"_blank\">受戒</a>,至久视元年七月十八日自叹曰:“我受戒今经五夏,广学威仪而严有表,欲思真理而难契焉。”又曰:“夫出家者为<a href=\"/remen/wuweifa.html\" class=\"keylink\" target=\"_blank\">无为法</a>,天上人间无有胜者。”时有坦然禅师,睹让嗟叹,乃命云游,博问先知。至嵩山安和尚处,坦然问西来意话,坦然便悟,事安和尚。师乃往曹溪而依六祖。六祖问:“子近离何方?”对曰:“离嵩山,特来<a href=\"/remen/libai.html\" class=\"keylink\" target=\"_blank\">礼拜</a>和尚。”祖曰:“什摩物与摩来?”对曰:“说似一物即不中。”在于左右一十二载,至景云二年礼辞祖师。祖师曰:“说似一物即不中,还假<a href=\"/remen/xiuzheng.html\" class=\"keylink\" target=\"_blank\">修证</a>不?”对曰:“修证即不无,不敢污染。”祖曰:“即这个不污染底,是诸佛之所护念,汝亦如是,吾亦如是。西天二十七祖<a href=\"/remen/banruo.html\" class=\"keylink\" target=\"_blank\">般若</a>多罗记汝:<a href=\"/remen/fofa.html\" class=\"keylink\" target=\"_blank\">佛法</a>从汝边去,向后马驹踏杀天下人。汝勿速说此法,病在汝身也。”</p>\n<p>　　马和尚在一处坐,让和尚将砖去面前石上磨。马师问:“作什摩?”师曰:“磨砖作镜。”马师曰:“磨砖岂得成镜?”师曰:“磨砖尚不成镜,<a href=\"/remen/zuochan.html\" class=\"keylink\" target=\"_blank\">坐禅</a>岂得<a href=\"/remen/chengfo.html\" class=\"keylink\" target=\"_blank\">成佛</a>也?”马师曰:“如何即是?”师曰:“如人驾车,车若不行,打车即是,打牛即是?”师又曰:“汝为学坐禅,为学坐佛?若学坐禅,禅非坐卧。若学坐佛,佛非定相。于法无住,不可取舍,何为之乎?汝若坐佛,却是杀佛。若执坐相,非<a href=\"/remen/jietuo.html\" class=\"keylink\" target=\"_blank\">解脱</a>理也。”马师闻师所说,从座而起,礼拜问曰:“如何用心即合<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/wuxiang.html\" class=\"keylink\" target=\"_blank\">无相</a><a href=\"/remen/sanmei.html\" class=\"keylink\" target=\"_blank\">三昧</a>?”师曰:“汝学心地法门,犹如下种。我说法要,譬彼天泽。汝缘合故,当见于道。”又问:“和尚见道,当见何道?道非色故,云何能观?”师曰:“心地<a href=\"/remen/fayan.html\" class=\"keylink\" target=\"_blank\">法眼</a>能见于道,无相三昧亦复然乎?”马师曰:“可有成坏不?”师曰:“若契于道,无始无终,不成不怀,不聚不散,不长不短,不静不乱,不急不缓。若如是解,当名为道。汝受吾教,听吾偈曰:</p>\n<p>　　心地含诸种,遇泽悉皆萌。</p>\n<p>　　三昧花无相,何坏复何成?”</p>\n<p>　　有大德间:“如镜铸像,像成后镜明向什摩处去?”师曰:“如大德未出家时相状向什摩处去?”进曰:“成像后为什摩不鉴照?”师曰:“虽然不鉴照,谩他一点不得。”</p>\n<p>　　师天资三年八月十二日终,敕谥大慧禅师最胜轮之塔。</p>\n</div>"
    }
]