[
    {
        "title": "楚圆慈明",
        "author": null,
        "date": "2014-07-23",
        "html": "<div class=\"B1_text\">\n<p>　　楚圆慈明(986--1039),宋代禅师。全州清湘人,俗姓李。少为书生,22岁回心向道,依湘山隐静寺<a href=\"/remen/chujia.html\" class=\"keylink\" target=\"_blank\">出家</a>。其母有贤行,使之游方。闻汾阳道望,遂往参礼,尽得法要。后仗策游方,寻师访道,谒神鼎,神鼎大加赞赏,由是名声大振。历住石霜崇胜寺、南岳福严寺、潭州兴化寺。圆寂之际,感染风疾,口吻弯斜,侍者泣曰:奈何平生呵佛骂祖,今乃尔!慈明遂以手正之,垂目而化。法嗣五十人中,以黄龙慧南、杨岐方会最为著名,各创一派。</p><p>　　上堂云:若论此事,绝有言诠。侍者拈香,早成多事。</p><p>　　所以释迦掩室,已涉繁词。<a href=\"/wenda/jushi/\" class=\"keylink\" target=\"_blank\">居士</a>默然,却成多说。何故?彼彼出家,彼彼行脚。且问诸人,作么生是出家行脚底事?</p><p>　　若是着衣吃饭、行住坐卧、广学多闻、无言无说么?</p><p>　　若恁么会,大似掉棒打月。既不许恁么会,又作么生会?众中还有识好恶者么?有即出来对众证明。若也未能如是,有疑请问。</p><p>　　(《古尊宿语录》卷第十一,P178)</p><p>　　问:\"如何是古佛家风?\"</p><p>　　师云:\"金蟾初出海,何处不分明。\"</p><p>　　进云:\"还许学人请益否?\"</p><p>　　师云:\"大海无边际,不宿水云人。\"</p><p>　　乃云:\"若向言中取,则埋没宗风。直饶句下精通,敢保此人未悟。所以道:山青水绿,雀噪鸦鸣。万派同源,海云自异。未来诸佛口似灯笼,过去诸佛应病施方,现在诸佛堕坑落堑。不落凡圣一句作么生道?\"</p><p>　　良久云:\"矢上更加尖。\"</p><p>　　便下座。</p><p>　　(《古尊宿语录》卷第十一,P178)</p><p>　　上堂云:心随万境转,转处实能幽。随流认得性,无喜复无忧。</p><p>　　拈起拄杖子云:这个是道吾柱杖子,那个是诸人心?河沙国土,河沙诸佛,西天二十八祖,唐土六祖,尽在道吾拄杖子上转大法轮。诸人还见么?若见,朝游西天,暮归东土。若也不见,晨朝有粥,斋时有饭。</p><p>　　卓拄杖一下,下座。斋</p><p>　　(《古尊宿语录》卷第十一,P184)</p><p>　　戏论曰:</p><p>　　师初闻汾阳道望为天下第一,决志亲依。</p><p>　　时朝廷方问罪河东,泽潞皆屯重兵,多劝其无行。师不顾,乃渡大河,登太行,易衣露眠草宿,遂造汾阳。</p><p>　　经二年,汾阳未许入室,每见必垢骂,或毁诋诸方,及有所训,皆为流俗鄙事。一夕,师诉曰:自至法席,不蒙指示,但增世事尘劳,念岁月漂忽,己事不明,失出家之利……</p><p>　　语未卒,阳熟视骂曰:是恶知识敢裨贩我!</p><p>　　怒举杖逐之,师拟伸救,阳忽掩其口。</p><p>　　师乃大悟,曰:是知临济道出常情。</p><p>　　后服役七年乃辞。</p><p>　　慈明千里之外不辞<a href=\"/remen/shengsi.html\" class=\"keylink\" target=\"_blank\">生死</a>怨劳,亲依汾阳。汾阳具不世之情,展非常之机。师徒契合,方得了此大事<a href=\"/remen/yinyuan1.html\" class=\"keylink\" target=\"_blank\">因缘</a>。苟不如此,如俗家阿师,但以经论赚人,不止坑杀学人,也且将<a href=\"/remen/fofa.html\" class=\"keylink\" target=\"_blank\">佛法</a>埋没。</p><p>　　《<a href=\"/fojing/yuanjuejing/yuanwen.html\" class=\"keylink\" target=\"_blank\">圆觉经</a>》有言:\"将发大心,求善知识,欲修<a href=\"/remen/xingzhe.html\" class=\"keylink\" target=\"_blank\">行者</a>,当求一切正知见人。心不住相,不着声闻缘觉境界。虽现尘劳,心恒清静,示有诸过,赞叹梵行。不令<a href=\"/remen/zhongsheng.html\" class=\"keylink\" target=\"_blank\">众生</a>入不<a href=\"/remen/lvyi.html\" class=\"keylink\" target=\"_blank\">律仪</a>。求如是人,即得成就阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。彼善知识,所证妙法,应离四病。\"本分宗师,接人示人,早离四病,故能纵横收放,应机对话。</p><p>　　古德有言:善知识,须具驱耕夫之牛、夺饥人之食底手脚。</p><p>　　汾阳之于慈明,慈明之于黄龙,授受之间皆道出常情,真可谓善知识者。</p><p>　　此举慈明上堂所言,万不及一,但总其要旨,也可略窥一二。皆所谓本分宗师,一家之言。学人但体取言下之意,则知佛法大意,尽在于此。</p><p>　　虽然如此,毕竟如何是道吾拄杖子事?</p><p>　　曰:</p><p>　　狮子咬人,韩卢逐块。</p><p>　　随流认得性,夺你拄杖子。</p> </div>"
    }
]