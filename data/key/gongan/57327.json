[
    {
        "title": "沩山灵佑禅师",
        "author": null,
        "date": "2014-07-23",
        "html": "<div class=\"B1_text\">\n<p>　　福州长溪赵氏子。年十五<a href=\"/remen/chujia.html\" class=\"keylink\" target=\"_blank\">出家</a>。依本郡建善寺法常律师剃发。于杭州龙兴寺。究大小乘教。二十三。游江西参百丈。丈一见许之入室。遂居参学之首。侍立次。丈问谁。师曰某甲。丈曰。汝拨垆中有火否。师拨之曰。无火。丈躬起深拨得少火。举以示之曰。汝道无。这个聻。师由是发悟礼谢。陈其所解。丈曰。此乃暂时岐路耳。经云。欲识<a href=\"/remen/foxing.html\" class=\"keylink\" target=\"_blank\">佛性</a>义。当观时节<a href=\"/remen/yinyuan1.html\" class=\"keylink\" target=\"_blank\">因缘</a>。时节既至。如迷忽悟。如忘忽忆。方省己物不从外得。故祖师云。悟了同未悟。<a href=\"/remen/wuxin.html\" class=\"keylink\" target=\"_blank\">无心</a>亦无法。只是无虚妄。凡圣等心。本来心法元自备足。汝今既尔。善自护持。次日同百丈入山作务。丈曰。将得火来么。师曰。将得来。丈曰。在什么处。师拈一枝柴吹两吹。度与百丈。丈曰。如虫御木。</p><p>　　妙喜曰。百丈若无后语。几被典座热瞒。</p><p>　　高僧传云。冠年剃发。三年具戒。时有钱塘上士义宾。授其律科。及入天台。遇寒山子于涂中。谓师曰。千山万水遇潭即止。获无价宝。赈恤诸子。乃造国清。遇拾得。复申前意。师遂诣泐潭。谒大智。顿了祖意。</p><p>　　宗门统要云。师至国清<a href=\"/remen/shoujie.html\" class=\"keylink\" target=\"_blank\">受戒</a>。寒山子遂与拾得子往松门接师。才到二人从路两边透出。作大虫吼三声。师屹然无对。寒山云。自从<a href=\"/remen/lingshan.html\" class=\"keylink\" target=\"_blank\">灵山</a>一别。迄至于今还相记么。师亦无对。拾得拈起拄杖云。老兄唤这个作什么。师又无对。山云休休。别后伊三生作国王。总忘却也。</p><p>　　司马头陀见百丈。谈沩山之胜。宜结集法侣为大道场。丈因语众曰。若能对众下得一语出格。当与住持。即指净瓶问曰。不得唤作净瓶。汝唤作什么。时华林觉为首座。师为典座。林曰。不可唤作木(左木右突)也。丈乃问师。师踢倒净瓶便出去。丈笑曰。第一座输却山子也。师遂往焉。是山峭绝。夐无人烟。虎狼纵横。莫敢往来。师拾橡栗充食者五七年。一日念。道在接物利生。独居非是。乃出至山口。语虎狼曰。我若于此山有缘。汝等各自散去。若其<a href=\"/remen/wuyuan.html\" class=\"keylink\" target=\"_blank\">无缘</a>。我充尔腹。言讫虫虎四散。师乃回庵。未几懒安上座。同数僧从百丈所来辅佐。曰某与和尚作典座。俟众至五百乃解务。于是人稍稍集。厥后<a href=\"/remen/chanxue.html\" class=\"keylink\" target=\"_blank\">禅学</a>辐辏。风动天下。称沩仰宗焉。</p><p>　　上堂。夫道人之心。质直无伪。无背无面。无诈妄心。一切时中视听寻常。更无委曲。亦不闭眼塞耳。但情不附物即得。从上诸圣。只说浊边过患。若无如许多恶觉情见想习之事。譬如秋水澄渟清净无为。澹泞无碍。唤他作道人。亦名无事人。时有僧问。顿悟之人更有修否。师曰。若真悟得本。他自知时。修与不修是两头语。如今初心。虽从缘得一念顿悟自理。犹有无始旷劫习气。未能顿净。须教渠净除现业流识。即是修也。不可别有法教渠<a href=\"/remen/xiuxing.html\" class=\"keylink\" target=\"_blank\">修行</a>趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。若以要言之。则实际理地不受一尘。万行门中不舍一法。若也单刀直入。则凡圣情尽。体露真常。理事不二。即如如佛。</p><p>　　仰山问。百千万境一时来作么生。师云。青不是黄。长不是短。诸法各住自位。非干我事。仰乃作礼。</p><p>　　仰山问。如何是祖师西来意。师指灯笼曰。大好灯笼。仰曰。莫只这便是么。师曰。这个是什么。仰曰。大好灯笼。师曰。果然不见。</p><p>　　师摘茶次。谓仰山曰。终日摘茶。只闻子声不见子形。仰撼茶树。师曰。子只得其用。不得其体。仰曰。未审和尚如何。师良久。仰曰。和尚只得其体。不得其用。师曰。放子三十棒。仰曰。和尚棒某甲吃。某甲棒教谁吃。师曰。放子三十棒。</p><p>　　玄觉云。且道过在什么处。</p><p>　　师问仰山。生住异灭。汝作么生会。仰曰。一念起时。不见有生住异灭。师曰。子何得遣法。仰曰。和尚适来问什么。师曰。生住异灭。仰曰。却唤作遣法。</p><p>　　师问仰山。妙净明心。汝作么生会。仰曰。山河大地日月星辰。师曰。汝只得其事。仰曰。和尚适来问什么。师曰。妙净明心。仰曰。唤作事得么。师曰。如是如是。</p><p>　　上堂。僧出曰。请和尚为众<a href=\"/remen/shuofa.html\" class=\"keylink\" target=\"_blank\">说法</a>。师曰。我为汝得彻困也。僧<a href=\"/remen/libai.html\" class=\"keylink\" target=\"_blank\">礼拜</a>。</p><p>　　后人举似雪峰。峰曰。古人得恁么老婆心切。玄沙云。山头和尚蹉过古人事也。雪峰闻之乃问沙曰。什么处是老僧蹉过古人事处。沙曰。大小沩山。被那僧一问。直得百杂碎。峰乃骇然。</p><p>　　师坐次。仰山入来。师曰。寂子速道。莫入阴界。仰曰。慧寂信亦不立。师曰。子信了不立。不信不立。仰曰。只是慧寂。更信阿谁。师曰。若恁么。即是定性声闻。仰曰。慧寂佛亦不立。</p><p>　　师问仰山。<a href=\"/remen/niepan.html\" class=\"keylink\" target=\"_blank\">涅盘</a>经四十卷。多少是佛说。多少是魔说。仰曰。总是魔说。师曰。已后无人奈子何。仰曰。慧寂即一期之事。行履在什么处。师曰。只贵子眼正。不说子行履。</p><p>　　师一日唤院主。主便来。师曰。我唤院主。汝来作什么。主无对。又令侍者唤第一座。座便至。师曰。我唤第一座。汝来作什么。座亦无对。</p><p>　　曹山代院主云。也知和尚不唤某甲。代第一座云。若令侍者唤。恐不来。</p><p>　　师问仰山。何处来。仰曰。田中来。师曰。禾好刈也未。仰作刈禾势。师曰。汝适来作青见。作黄见。作不青不黄见。仰曰。和尚背后是什么。师曰。子还见么。仰拈禾穗曰。和尚何曾问这个。师曰。此是鹅王择乳。</p><p>　　师一日见刘铁磨来。师曰。老牸牛汝来也。磨曰。来日台山大会斋。和尚还去么。师乃放身作卧势。磨便出去。</p><p>　　雪窦显颂云</p><p>　　曾骑铁马入重城。敕下传闻六国清。</p><p>　　犹握金鞭问归客。夜深谁共御街行。</p><p>　　僧问。如何是道。师曰。无心是道。曰某甲不会。师曰。会取不会底好。曰如何是不会底。师曰。只汝是。不是别人。复曰。今时人但直下体取不会底。正是汝心。正是汝佛。若向外得一知一解。将为禅道。且没交涉。名运粪入。不名运粪出。污汝心田。所以道不是道。</p><p>　　合酱次。问仰山。这个用多少盐水。仰曰。某甲不会。不欲只对。师云。却是老僧会。仰云。不知用多少盐水。师云。汝既不会。我亦不答。晚间师却问仰山。今日因缘。子作么生主持。仰云。待问即答。师云。现问次。仰云。耳背眼昏。见闻不晓。师云。凡有问答。出子此语不得。仰礼谢。师云。寂子今日忘前失后。不是小小。</p><p>　　师方丈内坐次。仰山入来。师曰。寂子。近日宗门令嗣作么生。仰曰。大有人疑着此事。师曰。寂子作么生。仰曰。慧寂只管困来合眼。健来<a href=\"/remen/zuochan.html\" class=\"keylink\" target=\"_blank\">坐禅</a>。所以未曾说着在。师曰。到这田地也难得。仰曰。据慧寂所见只如此。一句也着不得。师曰。汝为一人也不得。仰曰。自古<a href=\"/remen/shengren.html\" class=\"keylink\" target=\"_blank\">圣人</a>尽皆如此。师曰。大有人笑汝恁么只对。仰曰。解笑者是慧寂同参。师曰。出头事作么生。仰绕禅床一匝。师曰。裂破古今。</p><p>　　师睡次。仰山问讯。师便回面向壁。仰曰。和尚何得如此。师起曰。我适来得一梦。你试为我原看。仰取一盆水与师洗面。少顷香严亦来问讯。师曰。我适来得一梦。寂子为我原了。汝更与我原看。严乃点一碗茶来。师曰。二子见解。过于鹙子。</p><p>　　师坐次。仰山从方丈前过。师曰。若是百丈先师见。子须吃痛棒始得。仰曰。即今事作么生。师曰。合取两片皮。仰曰。此恩难报。师曰。非子不才。乃老僧年迈。仰曰。今日亲见百丈师翁来。师曰。子向什么处见。仰曰。不道见。只是无别。师曰。始终作家。</p><p>　　师问仰山。即今事且置。古来事作么生。仰叉手近前。师曰。犹是即今事。古来事作么生。仰退后立。师曰。汝屈我。我屈汝。仰便礼拜。</p><p>　　仰山香严侍立次。师举手曰。如今恁么者少。不恁么者多。严从东过西立。仰从西过东立。师曰。这个因缘。三十年后如金掷地相似。仰曰。亦须是和尚提唱始得。严曰。即今亦不少。师曰。合取口。</p><p>　　一日师翘起一足。谓仰山曰。我每日得他负载。感伊不彻。仰曰。当时给孤园中与此无别。师曰。更须道始得。仰曰。寒时与他袜着。也不为分外。师曰。不负当初。子今已彻。仰曰。恁么更要答话在。师曰道看。仰曰。诚如是言。师曰。如是如是。</p><p>　　师谓仰山曰。汝须独自回光返照。别人不知汝解处。汝试将实解献老僧看。仰曰。若教某甲自看。到这里无圆位。亦无一物一解得献和尚。师云。无圆位处原是汝作解处。未离心境在。仰曰。既无圆位。何处有法。把何物作境。师曰。适来是汝作与么解是否。仰曰是。师云。若恁么。是具足心境法。未脱我所心在。元来有解献我。许汝信位显。人位隐在。此则独见于<a href=\"/remen/zhengfa.html\" class=\"keylink\" target=\"_blank\">正法</a>眼藏。会元诸书都不载。</p><p>　　仰山和尚。因僧思隘问。<a href=\"/remen/chanzong.html\" class=\"keylink\" target=\"_blank\">禅宗</a>顿悟。毕竟入门的意如何。仰曰。此意极难。若是祖宗门下上根上智。一闻千悟。得大总持。其有根微智劣。若不安禅静虑。到这里总须茫然。曰除此一路别更有入处否。仰曰有。曰如何即是。仰曰。汝是甚处人。曰幽州人。仰曰。汝还思彼处否。曰常思。仰曰。能思者是心。所思者是境。彼处楼台林苑人马骈阗。汝反思底。还有许多般也无(正此下有僧于言下有省一句。)曰某甲到这里总不见有。仰曰。汝解犹在心。信位即得。人位未在。曰除却这个别更有意也无。仰曰。别有别无即不堪也。曰到这里作么生即是。仰曰。据汝所解。只得一玄。得坐披衣向后自有看(此则正<a href=\"/remen/fayan.html\" class=\"keylink\" target=\"_blank\">法眼</a>藏五灯会元皆载)。</p><p>　　师一日见香严仰山作饼次。师曰。当时百丈先师。亲得这个道理。仰与香严相顾视云。什么人答得此话。师云。有一人答得。仰云。是阿谁。师指水牯牛云。道道。仰取一束草来。香严取一桶水来。放牛前。牛才吃。师云。与么与么。不与么不与么。二人俱作礼。师云。或时明或时暗。</p><p>　　师与仰山行次。指前头枯树问。前头是什么。仰云。只是枯树子。师却问耘田翁。翁亦云枯树子。师云。这耘田翁。向后亦有五百众。</p><p>　　沩山喆云。山僧则不然。耘田公子。吾不如汝。且道大圆是山僧是。若人辨得。许汝具择法眼。若也不辨。<a href=\"/remen/fofa.html\" class=\"keylink\" target=\"_blank\">佛法</a>炽然生灭。</p><p>　　神鼎諲云。为复意在耘田处。为复意在仰山分上。为复总不恁么。诸上座。一切诸法总然。更不用生事。他是父子说法。同道方知。</p><p>　　师因资国来参。乃指月示之。国以手拨三下。师云。不道汝不见。只是见处太粗。</p><p>　　师一日索门人呈语。乃曰。声色外与吾相见。时有幽州鉴弘上座。呈语云。不辞出来。那个人无眼。师不肯。仰山凡三度呈语。第一云。见取不见取底。师云。细如毫末。冷似雪霜。第二度云。声色外谁求相见。师云。只滞声闻方外榻。第三度云。如两镜相照。于中无像。师云。此语正也。我是你不是。早立像了也。仰山却问师。某甲精神昏昧。拙于只对。未审和尚于百丈师翁处。作么生呈语。师云。我于百丈先师处呈语云。如百千明镜鉴像。光影相照。尘尘刹刹各不相借。仰山于是礼拜。</p><p>　　沩山急须买草鞋。与座主执巾瓶始得。</p><p>　　仰山踏衣次。提起问师曰。正恁么时。和尚作么生。师曰。正恁么时。我这里无作么生。仰曰。和尚有身而无用。师良久却拈起问曰。汝正恁么时作么生。仰曰。正恁么时和尚还见伊否。师曰。汝有用而无身。师后忽问仰山。汝春间有话未圆。今试道看。仰曰。正恁么时切忌勃诉。师曰。停囚长智。</p><p>　　上堂。仲冬严寒年年事。晷运推移事若何。仰山进前叉手而立。师曰。我情知汝答这话不得。香严曰。某甲偏答得这话。师蹑前问。严亦进前叉手而立。师曰。赖遇寂子不会。</p><p>　　仰山香严侍立次。师曰。过去未来现在佛佛道同。人人得个<a href=\"/remen/jietuo.html\" class=\"keylink\" target=\"_blank\">解脱</a>路。仰曰。如何是人人解脱路。师回顾香严曰。寂子借问。何不答伊。严曰。若道过去未来现在。某甲却有个只对处。师曰。子作么生只对。严珍重便出。师却问仰山曰。智闲恁么只对。还契寂子也无。仰曰不契。师曰。子又作么生。仰亦珍重出去。师呵呵大笑曰。如水乳合。</p><p>　　师向仰山云。有俗<a href=\"/remen/dizi.html\" class=\"keylink\" target=\"_blank\">弟子</a>。将三束绢来。与我赎钟子。欲与世人受福。仰云。俗弟子则有绢。与和尚赎钟子。和尚将何物酬他。师以拄杖敲床三下云。我将这个酬他。仰云。若是这个。用作什么。师又敲三下云。汝嫌这个作什么。仰云。某甲不嫌这个。这个只是大家底。师云。你既知是大家底。何得更就我觅物酬他。仰云。只怪和尚把大家底行人事。师云。妆不见达磨大师从西天来此土。亦将此物来人事。汝诸人尽是受他信物者。</p><p>　　师问道吾。甚处去来。吾云。看病来。师云。有几人病。吾云。有病底有不病底。师云。不病底莫是智头陀否。吾云。病与不病总不干他事。急道急道。师云。道得也与他没交涉。</p><p>　　师因僧问。如何是祖师西来意。师竖起拂子。后僧遇王常侍。侍问。沩山近日有何言。句僧举前话。侍云。彼中兄弟如何商量。僧云。借色明心。附物显理。侍云。不是这个道理。上座快回去好。某甲敢寄一书到和尚。僧得书遂回持上。师拆开见画一圆相。内写个日字。师云。谁知千里外有个知音。仰山侍次乃云。虽然如是。也只是个俗汉。师云。子又作么生。仰却画一圆相。于中书日字以脚抹。师乃大笑。</p><p>　　师坐次。仰山问。和尚百年后。有人问先师法道。如何只对。师曰。一粥一饭。曰面前有人不肯。又作么生。师曰。作家师僧。仰便礼拜。师曰。逢人不得错举。</p><p>　　师问仰山。终日与子商量。成得个什么边事。仰空中画一画。师曰。若不是。吾终被子惑。</p><p>　　师问僧。甚处来。曰西京来。师曰。还得西京主人公书来么。曰不敢妄通消息。师曰。作家师僧。天然犹在。曰残羹馊饭谁人吃之。师曰。独有阇黎不吃。僧作呕吐势。师曰。扶出这病僧着。僧便出去。</p><p>　　石霜会下有二禅客。到云。此间无一人会禅。后普请搬柴。仰山见二禅客歇。将一橛柴问曰。还道得么。俱无对。仰曰。莫道无人会禅好。仰归举似师曰。今日二禅客被慧寂勘破。师曰。什么处被子勘破。仰举前话。师曰。寂子又被吾勘破。</p><p>　　上堂。老僧百年后。向山下作一头水牯牛。左胁下书五字曰。沩山僧某甲。当恁么时。唤作沩山僧。又是水牯牛。唤作水牯牛。又是沩山僧。毕竟唤作什么即得。仰山出礼拜而退。</p><p>　　云居膺代云。师无异号。资福宝曰。当时但作此○相拓呈之。新罗和尚作此(牛)相拓呈之。又曰同道。者方知。芭蕉彻作此。□相拓呈之。又曰说也说了也。注也注了也。悟取好。乃述偈曰。不是沩山不是牛。一身两号实难酬。离却两头应须道。如何道得出常流。</p><p>　　师敷扬<a href=\"/remen/zongjiao.html\" class=\"keylink\" target=\"_blank\">宗教</a>。凡四十余年。达者不可胜数。大中七年正月九日。盥漱敷座怡然而寂。寿八十三。腊六十四。塔于本山。谥大圆禅师。</p> </div>"
    }
]