[
    {
        "title": "空山本净和尚嗣六祖",
        "author": null,
        "date": "2014-07-23",
        "html": "<div class=\"B1_text\">\n<p>　　师姓张,绛州人也。僧问:“奇特事如何?”师曰:“无一念心喜。”僧曰:“岂得无喜耶?”师曰:“喜是阿谁分上事?”</p><p>　　天宝三年,敕令中使杨光庭往司空山采恆春藤。到于寺中,去禅师院语话次,问禅师曰:“<a href=\"/remen/dizi.html\" class=\"keylink\" target=\"_blank\">弟子</a><a href=\"/remen/shengsi.html\" class=\"keylink\" target=\"_blank\">生死</a>事大,一心慕道。愿和尚慈悲救度!”师曰:“大夫自京城来。帝王之地禅伯甚多,彼处问之。某甲老病,一无知解。”中使设礼再请,师曰:“为当求佛,为复问道?若求作佛,即心是佛;若欲问道,<a href=\"/remen/wuxin.html\" class=\"keylink\" target=\"_blank\">无心</a>是道。”中使不会,再请说之。师又曰:“若欲求佛,即心是佛,佛因心得。若悟无心,佛亦无佛。若欲会道,无心是道。”中使曰:“京城大德皆令<a href=\"/remen/bushi.html\" class=\"keylink\" target=\"_blank\">布施</a>、持戒、忍辱、苦行寻求佛。今和尚曰:‘无漏智性,本自具足;本来清净,不假<a href=\"/remen/xiuxing.html\" class=\"keylink\" target=\"_blank\">修行</a>。’故知前虚用功耳。”</p><p>　　中使到京城进恆春藤讫,遂口奏禅师,具陈上事。帝乃闻之,敕令中使却往传诏取禅师。</p><p>　　天宝三年十二月十七日,到京参讫,帝敕于白莲花亭子安置。正月十五日,敕令京城内大师大德与禅师论道。禅师奏曰:“山僧久病,无暇谈论,不假繁辞。以要言之,安问敢对。”有泰平寺远禅师问曰:“对<a href=\"/remen/shengren.html\" class=\"keylink\" target=\"_blank\">圣人</a>不敢繁词,何者为道?”师曰:“道本无名,因心名道。心名若有,道不穷虚,然名心若无,道凭何有?二俱虚妄,总是假名。”问:“见有身心是道已不?”师曰:“小僧身心,本来是道。”问:“适来曰无心是道,今言身心本来是道,岂非相违?”师曰:“无心是道,心泯道无。心道一如,故曰无心是道。身心本来是道者,道亦本是身心。身心本既是空,道亦穷源不有。”远公曰:“渺小山僧还会道理?”师曰:“大德只见山僧相,不见<a href=\"/remen/wuxiang.html\" class=\"keylink\" target=\"_blank\">无相</a>。见相者是大德所见,故云凡所有相皆是虚妄。若见诸相非相,即悟其道;若以相为实者,穷劫不可得也。”问:“今见山僧相,不见山僧无相,请为于相中说无相理看。”师曰:“净名曰:‘四大无主,身亦<a href=\"/remen/wuwo.html\" class=\"keylink\" target=\"_blank\">无我</a>。’今即无我所见与道相应。大德若以四大有主,主即是我。若有我见,恆沙劫中不可会得。是曰:‘圣人大悦,朝士忻然。’”师乃四大无主偈曰:</p><p>　　四大无心复如水,遇曲逢直无彼此。</p><p>　　净秽两处不生心,壅决何曾有二意?</p><p>　　境触但似水无心,在世纵横有何事?</p><p>　　又香山僧慧明问:“无心是道,瓦砾无心,亦应是道?”又曰:“身心是道,四生六类皆有身心,悉是道不?若有见闻,请对圣说!”师曰:“大德若作见闻觉知之者,非是求道之人,与道殊不相应。经曰:‘无眼耳鼻舌身意’,眼耳尚无,见闻觉知凭何说有?穷本不有,何处存心?若会无心,不同草木。”惠明无对。师遂见闻觉知偈曰:</p><p>　　见闻觉知无障碍,声香味触常<a href=\"/remen/sanmei.html\" class=\"keylink\" target=\"_blank\">三昧</a>。</p><p>　　如鸟空中只没飞,无取无舍无憎爱。</p><p>　　若会应处本无心,方得名为观<a href=\"/remen/zizai.html\" class=\"keylink\" target=\"_blank\">自在</a>。</p><p>　　又白马寺惠真问:“禅师说无心是道?”师曰:“然。”问曰:“道既无心,佛有心耶?佛之与道,是一是二?”师曰:“不一不二。”问:“佛度<a href=\"/remen/zhongsheng.html\" class=\"keylink\" target=\"_blank\">众生</a>为有心故,道不度人为无心故。一度一不度,是二是不二?”师曰:“此是大德妄生二见,山僧不然。何者?佛是虚名,道亦妄立。二俱不实,都是假名。一假之中立何二?”又问:“佛之与道纵是假名,当立名时,是谁为立?若有立者,何得言无?”师曰:“佛之与道,因心而立。推穷心本,心亦是无。二俱虚妄,犹如花翳。即悟本空,强立佛道。”于是惠真赞曰:“事无不尽,理无不备。此是顿见真门,即心是佛,可与后世众生轨则。”师无修偈曰:</p><p>　　见道方<a href=\"/remen/xiudao.html\" class=\"keylink\" target=\"_blank\">修道</a>,不见复何修?</p><p>　　道性如<a href=\"/remen/xukong.html\" class=\"keylink\" target=\"_blank\">虚空</a>,虚空何处修?</p><p>　　遍观修道者,拨火见浮沤。</p><p>　　但看弄傀儡,线断一时休。</p><p>　　法空禅师问曰:“佛之与道尽是假名妄立,十二部经亦应不实。从前尊宿代代相承,皆言修道,总是妄不?”师曰:“然。十二部教皆合于道。禅师错会,背道逐教。道本无修,禅师强修;道本无作,禅师强作;道本无事,强生多事;道本无为,于中强为;道本无知,于中强知。如此见解,自是不会,须自思之。”师《背道逐教偈》曰:</p><p>　　道体本无修,不修自合道。</p><p>　　若起修道心,此人未会道。</p><p>　　弃却一真性,却入闹浩浩。</p><p>　　忽逢修道人,第一莫向道。</p><p>　　又福先寺安禅师问:“道是假名,佛亦妄立。十二部教接人方便,一切总妄,以何为真?”师曰:“为有妄故,将真对妄。推穷妄性,本来空寂。真亦何曾更有实体?故知真妄总是假名。”座下众人悉皆顿悟。又问:“一切是妄,妄亦同真。真妄无殊,复是何物?”师曰:“若言何物,此亦是妄。道无相似,道无比并,道无譬喻,道无对治。言道者以言诠理,得理忘言,知悟性空,此人悟道。经曰:‘言语道断,心行处灭。’”师《真妄偈》曰:</p><p>　　穷真真无相,穷妄妄无形。</p><p>　　返观推穷心,知心亦假名。</p><p>　　会道既如此,到头也只宁。</p><p>　　有所成寺达性禅师赞叹问:“其理甚妙。真妄双泯,佛道两亡。修行性空,名相不实。如是解时,不可断他众生<a href=\"/remen/shane.html\" class=\"keylink\" target=\"_blank\">善恶</a>二根,可是<a href=\"/remen/puti.html\" class=\"keylink\" target=\"_blank\">菩提</a>耶?”师曰:“善恶二根,因心而有。穷心若有,根亦不无。推心既空,根因何立?经曰:‘善不善从心化生。’善恶业缘,本无有实,虽则不实,不共心俱。”师《善恶二根不实偈》曰:</p><p>　　善既从心生,恶岂离心有?</p><p>　　善恶是外缘,于心实不有。</p><p>　　舍恶送何处?取善令谁守?</p><p>　　伤嗟二见人,攀缘两头走。</p><p>　　忽悟无生本,始会从前咎。</p><p>　　又士孙体虚问:“此身从何而来?百年后复归何处?”师曰:“如人睡时,忽然作梦,梦从何来?睡觉之时,梦从何去?”进曰:“梦时不可言无,忽觉不可言有。虽有往来,往来无所。”师曰:“贫道之身亦如其梦。”体虚顿悟此身实同于梦。师来往如梦偈曰:</p><p>　　亦知如在梦,睡里实是闹。</p><p>　　忽觉万事休,还同睡时觉。</p><p>　　智者会悟梦,迷人信梦闹。</p><p>　　会梦无两般,一悟无别悟。</p><p>　　富贵与贫贱,更亦无别道。</p><p>　　师上元三年五月五日迁化,春秋九十五。敕谥大晓禅师。</p> </div>"
    }
]