[
    {
        "title": "鸟窠和尚嗣径山国一禅师",
        "author": null,
        "date": "2014-07-23",
        "html": "<div class=\"B1_text\">\n<p>　　在杭州。未睹行录,不决<a href=\"/remen/huayuan.html\" class=\"keylink\" target=\"_blank\">化缘</a>始终。因侍者辞,师问:“汝去何处?”对曰:“向诸方<a href=\"/remen/xuefo.html\" class=\"keylink\" target=\"_blank\">学佛</a>法去。”师曰:“若是<a href=\"/remen/fofa.html\" class=\"keylink\" target=\"_blank\">佛法</a>,我这里亦有小许。”侍者便问:“如何是这里佛法?”师抽一茎布毛示,侍者便悟。</p><p>　　白舍人亲受心戒,又时对坐,并无言说。舍人第三弟见此造诗曰:</p><p>　　白头<a href=\"/wenda/jushi/\" class=\"keylink\" target=\"_blank\">居士</a>对禅师,正是楞严<a href=\"/remen/sanmei.html\" class=\"keylink\" target=\"_blank\">三昧</a>时。</p><p>　　一物也无百味足,恆沙能有几人知?</p><p>　　白舍人问:“一日十二时中如何<a href=\"/remen/xiuxing.html\" class=\"keylink\" target=\"_blank\">修行</a>,便得与道相应?”师云:“诸恶莫作,诸善奉行。”舍人曰:“三岁孩兒也解道得。”师曰:“三岁孩兒也解道得,百岁老人略行不得。”舍人因此<a href=\"/remen/libai.html\" class=\"keylink\" target=\"_blank\">礼拜</a>为师,赞曰:</p><p>　　形羸骨瘦久修行,一纳麻衣称道情。</p><p>　　曾结草庵倚碧树,天涯知有鸟窠名。</p><p>　　师问白舍人:“汝是白家兒不?”舍人称名“白家易”,师曰:“汝阿爷姓什摩?”舍人无对。舍人归京,入寺游戏,见僧念经,便问:“甲子多少?”对曰:“八十五。”进曰:“念经得几年?”对曰:“六十年。”舍人云:“大奇,大奇!虽然如此,<a href=\"/remen/chujia.html\" class=\"keylink\" target=\"_blank\">出家</a>自有本分事。作摩生是和尚本分事?”僧无对。舍人因此诗曰:</p><p>　　空门有路不知处,头白齿黄犹念经。</p><p>　　何年饮著声闻酒,迄至如今醉未醒。</p> </div>"
    }
]