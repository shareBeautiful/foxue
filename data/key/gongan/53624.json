[
    {
        "title": "云门文偃",
        "author": null,
        "date": "2014-07-23",
        "html": "<div class=\"B1_text\">\n<p>　　云门文偃(864--949),唐末五代云门宗之祖。浙江嘉兴人,俗姓张。幼怀出尘之志,慧辩天纵,依空王寺志澄律师<a href=\"/remen/chujia.html\" class=\"keylink\" target=\"_blank\">出家</a>。及长,落发禀具于毗陵坛,侍澄数年,探穷律部。以己事未明,往参睦州。州才见来,便闭却门。偃乃扣门,州曰:\"谁?\"偃曰:\"某甲。\"州曰:\"作甚么?\"偃曰:\"己事未明,乞师指示。\"州开门一见便闭却。偃如是连日扣门,至第三日,州开门,偃乃拶入,州便擒住曰:\"道!道!\"偃拟议,州便推出曰:\"秦时镀轹钻。\"遂掩门,偃伤一足,从此悟入。又谒雪峰义存,依住三年,受其宗印。后遍参<a href=\"/remen/conglin.html\" class=\"keylink\" target=\"_blank\">丛林</a>,探究玄要。后在灵树如敏会下为首座,并嗣其法席。后唐同光元年(923),于云门山创建光泰禅院,海众云集,法化四播。</p><p>　　上堂云:举一则语,教汝直下承当,早是撒屎著你头上也。</p><p>　　直饶拈一毛头,尽大地一时明得,也是剜肉作疮。虽然如此,也须是实到这个田地始得。若未,且不得掠虚。却须退步向自己脚跟下推寻,看是什么道理。实无丝发许与汝作解会、与汝作疑惑。况汝等且各各当人,有一段事,大用现前,更不烦汝一毫头气力,便与祖佛无别。自是汝诸人信根浅薄,恶业浓厚,突然起得如许多头角,担钵囊千乡万里受屈作么?</p><p>　　且汝诸人有什么不足处?大丈夫汉阿谁无分?独自承当,尚犹不著,便不可受人欺瞒,取人处分。</p><p>　　才见老和尚开口,便好把特石蓦口塞。便是屎上青蝇相似,斗咂将去,三个五个,聚头商量。</p><p>　　苦屈!兄弟,古人一期为汝诸人,不奈何,所以垂一言半句,通你入路。知是般事,拈放一边,自著些子筋骨,岂不是有少许相亲处!</p><p>　　快与,快与!时不待人,出息不保入息,更有什么身心闲别处用!切须在意。珍重!</p><p>　　(《古尊宿语录》卷十五,P258--259)</p><p>　　师示众云:我事不获已,向你诸人道直下无事,早是相埋没也。更欲蹋步向前,寻言逐句,求觅解会,千差万别。广设问难,赢得一场口滑,去道转远,有什么歇时?</p><p>　　只此个事,若在言语上,三乘十二分教,岂是无言语?因什么道教外别传?</p><p>　　若从学解机智,只如十地<a href=\"/remen/shengren.html\" class=\"keylink\" target=\"_blank\">圣人</a>,<a href=\"/remen/shuofa.html\" class=\"keylink\" target=\"_blank\">说法</a>如云如雨,犹被呵责,见性如隔罗壳。以此故知,一切有心天地悬殊。</p><p>　　虽然如是,若是得底人,道火何曾烧口,终日说事,未尝挂着唇齿,未曾道着一字。终日着衣吃饭,未尝触着一粒米,挂着一缕丝。</p><p>　　虽然如此,犹是门庭之说,须是实得与么始得。若约衲僧门下,句里呈机,徒劳伫思,直绕一句下承当,犹是瞌睡汉。</p><p>　　(《古尊宿语录》卷第十五,P256)</p><p>　　戏论曰:</p><p>　　历来禅师说法,虽各具千秋,方便有多门,其终则归元无二路。要皆为学人去粘解缚,使其不落识情意解窠臼,庶几可以入道。</p><p>　　云门说法如云,游刃性海,纵横卷舒,大有王者之概。</p><p>　　看他不说经如何,论如何,只要学人自己脚跟点地,直得气吞山河,势转乾坤。无你许多商量处。</p><p>　　要当人真参时,无你丝毫解会,与你论世情疑路。若能于此悟去,则大用现前,不烦汝一毫头气力,便与祖佛无别。</p><p>　　此个事,无你替代处,老和尚出世,只为你作个证明。</p><p>　　若论个事,要人自悟自省始得。所谓吃饭自己饱,<a href=\"/remen/shengsi.html\" class=\"keylink\" target=\"_blank\">生死</a>自己了。<a href=\"/remen/fofa.html\" class=\"keylink\" target=\"_blank\">佛法</a>大事由己不由人,参要真参,悟要实悟。</p><p>　　若实有个入头处,不惜性命,十年、二十年,莫愁不成办。直是今生未得,来生也不失却人身。向此门中也乃省力。</p><p>　　如其不然,只凭<a href=\"/remen/xinshi.html&#9;\" class=\"keylink\" target=\"_blank\">心识</a>意解,义学经论,以为究竟,即<a href=\"/remen/fozu.html\" class=\"keylink\" target=\"_blank\">佛祖</a>现世,亦奈何不了。</p><p>　　后来大慧高峰,诸善知识直揭心源,导唱真参实悟为衲子本分事,教外别传之旨,乃能灯灯相续,此所谓千古同风,万世同心也。</p><p>　　毕竟云门上堂,意旨如何?</p><p>　　曰:</p><p>　　换却偷心,死尽机心。</p><p>　　朗朗乾坤,尽得<a href=\"/remen/zizai.html\" class=\"keylink\" target=\"_blank\">自在</a>。</p><p>　　中有祖师,把臂同行。</p> </div>"
    }
]