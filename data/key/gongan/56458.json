[
    {
        "title": "马祖禅师法语",
        "author": null,
        "date": "2014-07-23",
        "html": "<div class=\"B1_text\">\n<p>　　僧问、如何是<a href=\"/remen/xiudao.html\" class=\"keylink\" target=\"_blank\">修道</a>。</p><p>　　曰、道不属修。若言修得、修成还坏、即同声闻。若言不修、即同凡夫。</p><p>　　又问、作何见解、即得达道。</p><p>　　祖曰、<a href=\"/remen/zixing.html\" class=\"keylink\" target=\"_blank\">自性</a>本来具足。但于<a href=\"/remen/shane.html\" class=\"keylink\" target=\"_blank\">善恶</a>事中不滞、唤作修道人。取善舍恶、观空入定、即属造作。更若向外驰求、转疏转远。但尽<a href=\"/remen/sanjie.html\" class=\"keylink\" target=\"_blank\">三界</a>心量。一念妄心、即是三界<a href=\"/remen/shengsi.html\" class=\"keylink\" target=\"_blank\">生死</a>根本。但无一念、即除生死根本、即得法王无上珍宝。<a href=\"/remen/wuliangjie.html\" class=\"keylink\" target=\"_blank\">无量劫</a>来、凡夫<a href=\"/remen/wangxiang.html\" class=\"keylink\" target=\"_blank\">妄想</a>、谄曲邪伪、我慢贡高、合为一体。故经云、但以众法、合成此身。起时唯法起、灭时唯法灭。此法起时、不言我起、灭时、不言我灭。前念后念中念、念念不相待、念念寂灭、唤作海印<a href=\"/remen/sanmei.html\" class=\"keylink\" target=\"_blank\">三昧</a>。摄一切法、如百千异流同归大海、都名海水、住于一味、即摄众味、住于大海、即混诸流、如人在大海中浴、即用一切水。所以声闻悟迷、凡夫迷悟。声闻不知圣心本无地位<a href=\"/remen/yinguo.html\" class=\"keylink\" target=\"_blank\">因果</a>阶级心量妄想、修因<a href=\"/remen/zhengguo.html\" class=\"keylink\" target=\"_blank\">证果</a>、住于空定、八万劫二万劫、虽即巳悟、悟巳却迷。</p><p>　　诸菩萨观如<a href=\"/remen/diyu.html\" class=\"keylink\" target=\"_blank\">地狱</a>苦、沉空滞寂、不见<a href=\"/remen/foxing.html\" class=\"keylink\" target=\"_blank\">佛性</a>。若是上根<a href=\"/remen/zhongsheng.html\" class=\"keylink\" target=\"_blank\">众生</a>、忽尔遇善知识指示、言下领会、更不历于阶级地位、顿悟本性。故经云、凡夫有反复心、而声闻无也。对迷说悟、本既无迷、悟亦不立。一切众生、从无量劫来、不出法性三昧、长在法性三昧中、着衣吃饭、言谈祗对。六根运用、一切施为、尽是法性。不解返源、随名逐相、迷情妄起、造种种业。若能一念返照、全体圣心。汝等诸人、各达自心。莫记吾语。纵饶说得河沙道理、其心亦不增。纵说不得、其心亦不减。说得亦是汝心、说不得亦是汝心。乃至分身放光、现十八变、不如还我死灰来。淋过死灰无力、喻声闻妄修因证果。未淋过死灰有力、喻<a href=\"/remen/pusadao.html\" class=\"keylink\" target=\"_blank\">菩萨道</a>业纯熟、诸恶不染。若说如来权教<a href=\"/remen/sanzang.html\" class=\"keylink\" target=\"_blank\">三藏</a>、河沙劫说不尽、犹如钩锁亦不断绝。若悟圣心、总无余事。久立珍重。</p><p>　　示众云、道不用修、但莫污染。何为污染。但有生死心、造作趋向、皆是污染。若欲直会其道、<a href=\"/fjrw/hcrw/syfs/105216.html\" class=\"keylink\" target=\"_blank\">平常心是道</a>。何谓平常心。无造作、无是非、无取舍、无断常、无凡无圣。经云、非凡夫行、非圣贤行、是菩萨行。只如今行住坐卧、应机接物、尽是道。道即是法界。乃至河沙玅用、不出法界。若不然者、云何言心地法门、云何言无尽灯。一切法皆是心法、一切名皆是心名。万法皆从心生。心为万法之根本。经云、<a href=\"/remen/shixin.html\" class=\"keylink\" target=\"_blank\">识心</a>达本源、故号为<a href=\"/remen/shamen.html\" class=\"keylink\" target=\"_blank\">沙门</a>。名等义等、一切诸法皆等、纯一无杂。若于教门中得随时<a href=\"/remen/zizai.html\" class=\"keylink\" target=\"_blank\">自在</a>、建立法界、尽是法界。若立真如、尽是真如。若立理、一切法尽是理。若立事、一切法尽是事。举一千从、理事无别、尽是玅用。更无别理。</p><p>　　皆由心之回转。譬如月影有若干、真月无若干、诸源水有若干、水性无若干、森罗万象有若干、<a href=\"/remen/xukong.html\" class=\"keylink\" target=\"_blank\">虚空</a>无若干、说道理有若干、无碍慧无若干。种种成立、皆由一心也。建立亦得、扫荡亦得、尽是玅用、尽是自家。非离真而有立处、立处即真、尽是自家体。若不然者、更是何人。一切法皆是<a href=\"/remen/fofa.html\" class=\"keylink\" target=\"_blank\">佛法</a>、诸法即是<a href=\"/remen/jietuo.html\" class=\"keylink\" target=\"_blank\">解脱</a>。解脱者即是真如、诸法不出于真如。行住坐卧悉是不思议用、不待时节。经云、在在处处、则为有佛。佛是能仁。有智能善机性、能破一切众生疑网。出离有无等缚、凡圣情尽、人法俱空、转无等伦、超于数量、所作无碍、事理双通。如天起云、忽有还无、不留碍迹。犹如画水成文。不生不灭。是大寂灭。在缠名如来藏。出缠名净法身。法身无穷。体无增减。能大能小。能方能圆。应物现形。如水中月。滔滔运用。不立根栽。不尽有为。不住无为。有为是无为家用。无为是有为家依。不住于依。故云如空无所依。心生灭义。心真如义。心真如者。譬如明镜照像。镜喻于心。像喻诸法。若心取法即涉外。<a href=\"/remen/yinyuan1.html\" class=\"keylink\" target=\"_blank\">因缘</a>即是生灭义。不取诸法。即是真如义。声闻闻见佛性。菩萨眼见佛性。了达无二。名平等性。性无有异。用则不同。在迷为识。在悟为智。顺理为悟。顺事为迷。迷即迷自家本心。</p><p>　　悟即悟自家本性。一悟永悟。不复更迷。如日出时不合于暗。智能日出。不与<a href=\"/remen/fannao.html\" class=\"keylink\" target=\"_blank\">烦恼</a>暗俱。了心及境界。妄想即不生。妄想既不生。即是无生法忍。本有今有。不假修道<a href=\"/remen/zuochan.html\" class=\"keylink\" target=\"_blank\">坐禅</a>。不修不坐。即是如来清净禅。如今若见此理真正。不造诸业。随分过生。一衣一衲。坐起相随。戒行增熏。积于净业。但能如是。何虑不通。</p> </div>"
    }
]