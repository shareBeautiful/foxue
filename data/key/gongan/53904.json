[
    {
        "title": "平常是道",
        "author": null,
        "date": "2014-07-23",
        "html": "<div class=\"B1_text\">\n<p>　　南泉因赵州问。如何是道。泉云。<a href=\"/fjrw/hcrw/syfs/105216.html\" class=\"keylink\" target=\"_blank\">平常心是道</a>。州云。还可趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不拟之道。犹如太虚廓然洞豁。岂可强是非也。州于言下顿悟。</p><p>　　无门曰。南泉被赵州发问。直得瓦解冰消分疏不下。赵州纵饶悟去。更参三十年始得。</p><p>　　颂曰。</p><p>　　春有百花秋有月夏有凉风冬有雪</p><p>　　若无闲事挂心头便是人间好时节</p> </div>"
    }
]