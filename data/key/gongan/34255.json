[
    {
        "title": "禅师圆寂",
        "author": null,
        "date": "2014-05-04",
        "html": "<div class=\"B1_text\">\n<p>　　师临顺寂时告众云:吾非明即后也,今有事问汝等,若道这个是即头上安头,若道这个不是即斩头觅活。</p><p>　　第一座云:青山不举足,日下不挑灯。</p><p>　　师云:如今是甚么时节作这个语话?</p><p>　　有彦从上座出云:离此二途,请和尚不问。</p><p>　　师云:未在更道。</p><p>　　云:彦从道不尽。</p><p>　　师云:我不管汝尽不尽。</p><p>　　云:彦从无侍者祗对和尚。</p><p>　　师至深夜令侍者唤彦从来方丈问云:你今日祗对老僧甚有道理,据汝合体得先师意。</p><p>　　先师道目前无法意在目前,不是目前法,非耳目之所到。且道那句是主?若择得出分付钵袋子。</p><p>　　云:彦从不会。</p><p>　　师云:汝合会,但道看。</p><p>　　云:彦从实不会。</p><p>　　师喝出 乃云:苦苦。</p><p>　　次日午前有僧举前话问师,师云:慈舟不桌清波上,剑峡徒劳放木鹅。即便告寂。</p> </div>"
    }
]