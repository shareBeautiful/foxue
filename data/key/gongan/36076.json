[
    {
        "title": "三身四智",
        "author": null,
        "date": "2014-04-01",
        "html": "<div class=\"B1_text\">\n<p>　　僧智通,寿州安丰人,初看《<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>》约千余遍,而不会三身四智,礼师求解其义。</p><p>　　师曰:三身者:清净法身:汝之性也;<a href=\"/remen/yuanman.html\" class=\"keylink\" target=\"_blank\">圆满</a>报身,汝之智也;千百亿<a href=\"/remen/huashen.html\" class=\"keylink\" target=\"_blank\">化身</a>,汝之行也。若离本性,别说三身,即名有身无智;若悟三身无有<a href=\"/remen/zixing.html\" class=\"keylink\" target=\"_blank\">自性</a>,即名四智<a href=\"/remen/puti.html\" class=\"keylink\" target=\"_blank\">菩提</a>。</p><p>　　听吾偈曰:</p><p>　　自性具三身,发明成四智,</p><p>　　不离凡闻缘,超然登佛地;</p><p>　　吾今为汝说,谛信永无迷,</p><p>　　莫学驰求者,终日说菩提。</p><p>　　通再启曰:'四智之义,可得闻乎?</p><p>　　师曰:'既会三身,便明四智,何更问耶?若离三身,别谈四智,此名有智无身。即此有智,还成无智。'复说偈曰:</p><p>　　大圆镜智性清净,平等性智心无病,</p><p>　　妙观察智见非功,成所作智同圆镜;</p><p>　　五八六七果因转,但用名言无实性,</p><p>　　若于转处不留情,繁兴永处那伽定。</p><p>　　如上转识为智也。教中云:\"转前五识为成所作智,转<a href=\"/remen/diliushi.html\" class=\"keylink\" target=\"_blank\">第六识</a>为妙观察智,转第七识为平等性智,转第<a href=\"/remen/bashi.html\" class=\"keylink\" target=\"_blank\">八识</a>为大圆镜智。\"虽六七因中转,五八果上转;但转其名,而不转其体也。</p><p>　　通顿悟性智,遂呈偈曰:</p><p>　　三身元我体,四智本心明,</p><p>　　身智融无碍,应物任随形;</p><p>　　起修皆妄动,守住匪真精,</p><p>　　妙旨因师晓,终亡染污名</p> </div>"
    }
]