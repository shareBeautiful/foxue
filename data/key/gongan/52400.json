[
    {
        "title": "现成佛法",
        "author": null,
        "date": "2014-07-23",
        "html": "<div class=\"B1_text\">\n<p style=\"text-align: center;\"><img alt=\"\\\" src=\"https://www.liaotuo.com/uploadfile/2016/0115/20160115030118851.jpg\" style=\"width: 350px; height: 256px;\" /></p>\n<p>　　<a href=\"/remen/fayan.html\" class=\"keylink\" target=\"_blank\">法眼</a>文益禅师初参长庆,不大发明。后同绍修法进三人欲出岭,过地藏院,阻雪少憩。</p>\n<p>　　附炉次,藏问:“此行何之?”</p>\n<p>　　师曰:“行脚去。”</p>\n<p>　　藏曰:“作么生是行脚事?”</p>\n<p>　　师曰:“不知。”</p>\n<p>　　藏曰:“不知最亲切。”</p>\n<p>　　又同绍修法进三人举肇论至“天地与我同根”处,藏曰:“山河大地,与上座自己是同是别?”师曰:“别。”</p>\n<p>　　藏竖起两指,师曰:“同。”</p>\n<p>　　藏又竖起两指,便起去。</p>\n<p>　　雪霁辞去,藏门送之,问曰:“上座寻常说<a href=\"/remen/sanjie.html\" class=\"keylink\" target=\"_blank\">三界</a><a href=\"/remen/weixin.html\" class=\"keylink\" target=\"_blank\">唯心</a>,万法<a href=\"/remen/weishi.html\" class=\"keylink\" target=\"_blank\">唯识</a>。”</p>\n<p>　　乃指庭下片石曰:“且道此石在心内?在心外?”师曰:“在心内。”</p>\n<p>　　藏曰:“行脚人着什么来由,安片石在心头?”</p>\n<p>　　师窘无以对,即放包依席下求决择。</p>\n<p>　　近一月余,日呈见解,说道理。藏语之曰:“<a href=\"/remen/fofa.html\" class=\"keylink\" target=\"_blank\">佛法</a>不恁么。”</p>\n<p>　　师曰:“某甲词穷理绝也。”</p>\n<p>　　藏曰:“若论佛法,一切现成。”</p>\n<p>　　师于言下大悟。</p>\n</div>"
    }
]