[
    {
        "title": "生不爱天堂，死不怕地狱",
        "author": null,
        "date": "2014-04-26",
        "html": "<div class=\"B1_text\">\n<p>　　道楷禅师开悟会,便在芙蓉湖心,结庵传法,一时道俗云集。</p><p>　　道楷禅师曾示众云:“夫<a href=\"/remen/chujia.html\" class=\"keylink\" target=\"_blank\">出家</a>者为厌尘劳,求脱<a href=\"/remen/shengsi.html\" class=\"keylink\" target=\"_blank\">生死</a>。休心息念,断绝攀缘,故名出家。岂可以等闲利养,埋没平生!直须两头撒开,中间<a href=\"/remen/fangxia.html\" class=\"keylink\" target=\"_blank\">放下</a>。遇声遇色,如石上栽花。见利见名,似眼中著屑。况从无始以来,不是不曾经历,又不是不知次第。不过翻头作尾,止于如此。何须苦苦贪恋?如今不歇,更待何时?所以先圣教人,只要尽却今时。能尽今时,更有何事?若得心中无事,<a href=\"/remen/fozu.html\" class=\"keylink\" target=\"_blank\">佛祖</a>犹是冤家。一切世事,自然冷淡,方始那边相应。你不见隐山至死不肯见人,赵州至死不肯告人,匾担拾橡栗为食,大梅以荷叶为衣,纸衣道者只披纸,玄泰上座只著布。石霜置枯木堂与人坐卧,只要死了你心。投子使人办米,同煮共餐,要得省取你事。且从上诸圣,有如此榜样,若无长处,如何某得?诸仁者,若也于斯体究,的(确实)不亏人。若也不肯承当,向后深恐费力。山僧行业无取,忝主山门,岂可坐费<a href=\"/remen/changzhu.html\" class=\"keylink\" target=\"_blank\">常住</a>,顿忘先圣付嘱?今者辄古人为住持体例,与诸人议定,更不下山,不赴斋,不发化主。唯将本院庄课一岁所得,均作三百六十分,日取一分用之,更不随人添减。可以备饭则作饭,作饭不足则作粥,作粥不足则作米汤。新到相见,茶汤而已,更不煎点,唯置一茶堂,自去取用,务要省缘,专一办道。又况活计具足,风景不疏。华解笑,鸟解啼,木马长鸣,石牛善走。天外之青山寡色,耳畔之鸣泉无声。岭上猿啼,露湿中宵之月;林间鹤唳,风回清晓之松。春风起时,枯木龙吟,秋叶凋而寒林华散。玉阶铺苔藓之纹,人面带烟雾之色。音尘寂尔,消息宛然。一味萧条,无可趣向。山僧今日向诸人面前说家门,已是不著便,岂可更去升堂入室,拈槌竖拂,东喝西棒,张眉努目,如痫病发相似?!不唯屈沈上座,况亦辜负先圣。你不见达磨西来少室山下,面壁九年,二祖至于立雪断臂,可谓受尽艰辛。然而达磨不曾措了一词,二祖不曾问著一句。还唤达磨作不为人,得么?二祖做不求师,得么?山僧每至说著古圣做处,便觉无地容身,惭愧后人软弱。又况百味珍羞,递相<a href=\"/remen/gongyang.html\" class=\"keylink\" target=\"_blank\">供养</a>,道我四事具足,方可<a href=\"/remen/faxin.html\" class=\"keylink\" target=\"_blank\">发心</a>,只恐做手脚不迭,便是隔生隔世去也!时光似箭,深为可惜。虽然如是,更在他人从长相度,山僧也强教你不得。诸仁者还见古人偈么?山田脱粟饭,野菜淡黄虀,吃则从君吃,不吃任东西。伏惟同道,各自努力。珍重!”</p><p>　　这段开示,教意谆谆,堪为我辈时常警醒。</p><p>　　道楷禅师圆寂于政和八年(1118)五月。<a href=\"/remen/linzhong.html\" class=\"keylink\" target=\"_blank\">临终</a>前有辞世偈云:</p><p>　　“吾年七十六,世缘今已足。</p><p>　　生不爱天堂,死不怕<a href=\"/remen/diyu.html\" class=\"keylink\" target=\"_blank\">地狱</a>。</p><p>　　撒手横身<a href=\"/remen/sanjie.html\" class=\"keylink\" target=\"_blank\">三界</a>外,腾腾任运何拘束。”</p> </div>"
    }
]