[
    {
        "title": "立雪过膝",
        "author": null,
        "date": "2014-07-23",
        "html": "<div class=\"B1_text\">\n<p>　　魏·神光,学解冠世,达摩大师自西域至,往师之,摩未尝与语。一夕大雪,光立庭砌,及晓雪过其膝。摩顾曰:“久立雪中,欲求何事?”光泣曰:“惟愿和尚开<a href=\"/remen/ganlu.html\" class=\"keylink\" target=\"_blank\">甘露</a>门,广度群品。”摩曰:“诸佛无上妙道,旷劫精勤,难行能行,难忍能忍,尚不能至,汝今以轻心浅心欲冀真乘,徒劳勤苦。”光闻诲励,以刃断臂,置于摩前。摩曰:“诸佛求道,为法忘形。汝今断臂,求亦可在。”光曰:“我心未安,乞师安心。”摩曰:“将心来与汝安!”光曰:“觅心了不可得。”摩曰:“与汝安心竟。”遂传法为二祖。</p><p>　　赞曰:二祖得法,良由精诚已极,机缘已熟,乃尔针芥相投,非取必断臂也。痴人效颦,将致力刀砧矣!噫!传法而必断臂,则诸祖无完肤;<a href=\"/remen/chengfo.html\" class=\"keylink\" target=\"_blank\">成佛</a>而必燃身,则列圣无噍类。断<a href=\"/remen/fannao.html\" class=\"keylink\" target=\"_blank\">烦恼</a>臂,燃无明身。愿禅者勉之。</p> </div>"
    }
]