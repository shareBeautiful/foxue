[
    {
        "title": "指月录卷之五",
        "author": null,
        "date": "2014-07-23",
        "html": "<div class=\"B1_text\">\n<p>　　六祖下第一世</p><p>　　▲南岳怀让禅师</p><p>　　金州杜氏子。唐仪凤二年四月八日降生。有白气上属天。太史奏之高宗。宗问。是何祥乎。对曰。国之<a href=\"/remen/faqi.html\" class=\"keylink\" target=\"_blank\">法器</a>。不染世荣。宗传敕金州太守韩偕。亲往存慰。年十岁。惟乐<a href=\"/remen/foshu.html\" class=\"keylink\" target=\"_blank\">佛书</a>。有玄静<a href=\"/remen/sanzang.html\" class=\"keylink\" target=\"_blank\">三藏</a>。告师父母曰。此子若<a href=\"/remen/chujia.html\" class=\"keylink\" target=\"_blank\">出家</a>。必获上乘。广度<a href=\"/remen/zhongsheng.html\" class=\"keylink\" target=\"_blank\">众生</a>。至垂拱三年。年十五。依荆州玉泉寺弘景律师出家。通天二年<a href=\"/remen/shoujie.html\" class=\"keylink\" target=\"_blank\">受戒</a>。习毗尼藏。一日叹曰。夫出家者。当为<a href=\"/remen/wuweifa.html\" class=\"keylink\" target=\"_blank\">无为法</a>。天上人间无有胜者。遇同学坦然。相与谒嵩山安公。安令诣曹溪。其见六祖悟缘。具六祖章中。师既得法。侍祖复十五年。先天二年。往衡岳居<a href=\"/remen/banruo.html\" class=\"keylink\" target=\"_blank\">般若</a>寺开元中。有<a href=\"/remen/shamen.html\" class=\"keylink\" target=\"_blank\">沙门</a>道一。在衡岳常习<a href=\"/remen/zuochan.html\" class=\"keylink\" target=\"_blank\">坐禅</a>。师知是法器。往问曰。大德坐禅图甚么。一曰。图作佛。师乃取一砖。于彼庵前石上磨。一曰。磨作甚么。师曰。磨作镜。一曰。磨砖岂得成镜耶。师曰。磨砖既不成镜。坐禅岂得作佛。一曰。如何即是。师曰。如牛驾车。车若不行。打车即是。打牛即是。一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法不应取舍。汝若坐佛。即是杀佛。若执坐相。非达其理。一闻示诲。如饮醍醐。<a href=\"/remen/libai.html\" class=\"keylink\" target=\"_blank\">礼拜</a>问曰。如何用心。即合<a href=\"/remen/wuxiang.html\" class=\"keylink\" target=\"_blank\">无相</a><a href=\"/remen/sanmei.html\" class=\"keylink\" target=\"_blank\">三昧</a>。师曰。汝学心地法门。如下种子。我<a href=\"/remen/shuofa.html\" class=\"keylink\" target=\"_blank\">说法</a>要。譬彼天泽。汝缘合故当见其道。又问。道非色相。云何能见。师曰。心地<a href=\"/remen/fayan.html\" class=\"keylink\" target=\"_blank\">法眼</a>能见乎道。无相三昧亦复然矣。一曰。有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萠。三昧华无相。何坏复何成。一蒙开悟。心意超然。侍奉九秋。日益玄奥入室<a href=\"/remen/dizi.html\" class=\"keylink\" target=\"_blank\">弟子</a>总有六人。师各印可曰。汝等六人同证吾身。各契其一。一人得吾眉。善威仪。(常浩)一人得吾眼。善顾盻。(智达)一人得吾耳。善听理。(坦然)一人得吾鼻。善知气。(神照)一人得吾舌。善谭说。(严峻)一人得吾心。善古今。(道一)又曰。一切法皆从心生。心无所生。法无能住。若达心地。所作无碍。非遇上根。宜慎辞哉有大德问。如镜铸像。像成后。未审光向甚么处去。师曰。如大德为童子时。相貌何在。(法眼别云。阿那个是大德铸成底像)曰只如像成后。为甚么不鉴照。师曰。虽然不鉴照。谩他一点不得马大师阐化于江西。师问众曰。道一为众说法否。众曰。已为众说法。师曰。总未见人持个消息来。众无对。因遣一僧去。嘱曰。待伊上堂时。但问作么生。伊道底言语记将来。僧去。一如师旨。回谓师曰。马师云。自从胡乱后三十年。不曾少盐酱。师然之。</p><p>　　径山杲云。云门即不然。夜梦不祥。书壁大吉。</p><p>　　天宝三年八月十一日圆寂。塔于衡岳。谥大慧。</p><p>　　▲吉州青原山静居寺行思禅师</p><p>　　幼岁出家。参曹溪得法。语具六祖章。归住青原六祖将示灭。<a href=\"/remen/shani.html\" class=\"keylink\" target=\"_blank\">沙弥</a>希迁问曰。和尚百年后。希迁当依附何人。祖曰。寻思去。及祖顺世。迁每于静处端坐。寂若忘生。第一座问曰。汝师已逝。空坐奚为。迁曰。我禀遗诫。故寻思耳。座曰。汝有师兄思和尚。今住吉州。汝<a href=\"/remen/yinyuan1.html\" class=\"keylink\" target=\"_blank\">因缘</a>在彼。师言甚直。汝自迷尔。迁闻语。便礼辞祖龛。直诣静居参礼。师曰。子何方来。迁曰曹溪。师曰。将得甚么来。曰未到曹溪亦不失。师曰。若恁么。用去曹溪作甚么。曰若不到曹溪。争知不失。迁又曰。曹溪大师还识和尚否。师曰。汝今识吾否。曰识又争能识得。师曰。众角虽多。一麟足矣。迁又问。和尚自离曹溪。甚么时至此间。师曰。我却知汝早晚离曹溪。曰希迁不从曹溪来。师曰。我亦知汝去处也。曰和尚幸是大人。莫造次。他日师复问迁。汝甚么处来。曰曹溪。师乃举拂子曰。曹溪还有这个么。曰非但曹溪。西天亦无。师曰。子莫曾到西天否。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当师令迁持书与南岳让和尚曰。汝达书了速回。吾有个鈯斧子。与汝住山。迁至彼未呈书。便问。不慕诸圣。不重己灵时如何。岳曰。子问太高生。何不向下问。迁曰。宁可永劫受沉沦。不从诸圣求<a href=\"/remen/jietuo.html\" class=\"keylink\" target=\"_blank\">解脱</a>。岳便休。(玄沙曰。大小石头。被南岳推倒。直至如今起不得)迁便回。师问。子返何速。书信达否。迁曰。书亦不通。信亦不达。去日蒙和尚许个鈯斧子。只今便请。师垂一足。迁便礼拜。寻辞往南岳荷泽神会参。师问甚处来。曰曹溪。师曰。曹溪意旨如何。会振身而立。师曰。犹带瓦砾在。曰和尚此间莫有真金与人么。师曰。设有汝向甚么处著。</p><p>　　玄沙云。果然。云居锡云。只如玄沙<a href=\"/remen/daoguo.html\" class=\"keylink\" target=\"_blank\">道果</a>然。是真金。是瓦砾。</p><p>　　僧问。如何是<a href=\"/remen/fofa.html\" class=\"keylink\" target=\"_blank\">佛法</a>大意。师曰。庐陵米作么价开元二十八年十一月十三日。升座告众。跏趺而逝。</p><p>　　六祖下第二世</p><p>　　▲江西道一禅师</p><p>　　汉州什邡县人。姓马氏。故俗称马祖。或云马大师。容貌奇异。牛行虎视。引舌过鼻。足下有二轮文。幼岁于本邑罗汉寺出家。受具于渝州圆律师。开元中。习定于衡岳。遇让和尚。发明大事。同参六人。惟师密授心印。始居建阳佛迹岭。迁于临川。次至南康龚公山。(宋高僧传。先是此峰岫间。魑魅所居。人莫敢近。犯者灾衅立生。及师至。当宴息时。有神紫衣玄冠致。礼言。舍此地为清净梵场。语终不见。自尔猛鸷毒螫。变心驯扰)大历中。连帅路嗣恭。请师开法。四方学者。云集座下僧问。和尚为甚么说即心即佛。曰为止小儿啼。曰啼止时如何。师曰。非心非佛。曰除此二种人来。如何指示。师曰。向伊道不是物。曰忽遇其中人来时如何。曰且教伊体会大道。</p><p>　　肯堂充即心即佛颂云。美似杨妃离玉合。娇如西子下琼楼。日日与君花下醉。更嫌何处不风流牧庵忠非心非佛颂云。二月风光景气浮。少年公子御街游。银床踞坐倾杯酒。三个孩童打马毬。</p><p>　　僧问。离四句绝百非。请师直指西来意。师曰。我今日劳倦。不能为汝说。问取智藏去。僧问西堂。堂云。何不问和尚。僧云。和尚教来问。堂云。我今日头痛。不能为汝说。问取海兄去。僧又问百丈。丈云。我到这里却不会。僧却回举似师。师曰。藏头白。海头黑。</p><p>　　圜悟勤云。若以解路卜度。却谓之相瞒。有者道。只是相推过。有者道。三个总识他问头。所以不答。总是拍盲地。将古人醍醐上味。著毒药在里许。所以马祖道。待汝一口吸尽西江水。即向汝道。与此公案一般。若会得藏头白海头黑。便会西江水话。这僧将一担蒙懂。换得个不安乐。更劳他三大尊宿。入泥入水。毕竟这僧不瞥地。虽然恁么。这三个宗师。却被担板汉勘破。如今只管向语言上作活计云。白是明头合。黑是暗头合。只管钻研计较。殊不知。古人一句截断意根。须是向正脉里自看。始得稳当。所以道。末后一句始到牢关。把断要津不通凡圣。若论此事。如当门按一口剑相似。拟议则丧身失命。又道。譬如掷剑挥空。莫论及之不及。但向八面玲珑处会取。不见古人道。这漆桶。或云野狐精。或云瞎汉。且道与一棒一喝。是同是别。若知千差万别。只是一般。自然八面受敌。要会藏头白海头黑么。五祖先师道封后先生。</p><p>　　问如何是西来意。师曰。只今是甚么意庞<a href=\"/wenda/jushi/\" class=\"keylink\" target=\"_blank\">居士</a>问。不昧本来人。请师高著眼。师直下觑。士曰。一种没弦琴。唯师弹得妙。师直上觑。士礼拜。师归方丈。士随后曰。适来弄巧成拙。</p><p>　　云峰悦云。且道是宾家弄巧成拙。主家弄巧成拙。若拣得出。三十棒一棒也较不得。若拣不出。明年更有长条在。恼乱春风卒未休妙喜曰。马祖觑上觑下则不无。争奈昧却本来人。居士虽然礼拜。浑囵吞个枣。马师归方丈。士随后入云。适来弄巧成拙。救得一半。</p><p>　　一夕西堂百丈南泉随侍玩月次。师问。正恁么时如何。堂曰。正好<a href=\"/remen/gongyang.html\" class=\"keylink\" target=\"_blank\">供养</a>。丈曰。正好<a href=\"/remen/xiuxing.html\" class=\"keylink\" target=\"_blank\">修行</a>。泉拂袖便行。师曰。经入藏。禅归海。惟有普愿独超物外。</p><p>　　泐潭清云。是则全是。非则全非。后来神鼎道。只为老婆心切。神鼎恁么道。大似金沙混杂。玉石不分。只如马大师道。经入藏。禅归海。惟有普愿独超物外。甚么处是老婆心切处。还辨得么。不省这个意。修行徒苦辛。</p><p>　　僧参次。师乃画一圆相云。入也打。不入也打。僧才入。师便打。僧云。和尚打某甲不得。师靠拄杖休去。</p><p>　　雪窦显云。二俱不了。和尚打某甲不得。靠却拄杖。拟议不来。劈脊便棒。</p><p>　　问如何是西来意。师便打曰。我若不打汝。诸方笑我也问如何得合道。师曰。我早不合道百丈问。如何是佛法旨趣。师曰。正是汝放身命处有小师耽源。行脚回。于师前画个圆相。就上拜了立。师曰。汝莫欲作佛否。曰某甲不解捏目。师曰。吾不如汝。小师不对邓隐峰辞师。师曰。甚么处去。曰石头去。师曰。石头路滑。曰竿木随身。逢场作戏。便去。才到石头。即绕禅床一匝。振锡一声问。是何宗旨。石头曰。苍天苍天峰无语。却回举似师。师曰。汝更去问。待他有答。汝便嘘两声。峰又去依前问。石头乃嘘两声。峰又无语。回举似师。师曰。向汝道石头路滑有僧于师前作四画。上一画长。下三画短。曰不得道一画长三画短。离此四字外。请和尚答。师乃画地一画曰。不得道长短答汝了也。</p><p>　　忠国师闻别云。何不问老僧。</p><p>　　有讲僧来问曰。未审<a href=\"/remen/chanzong.html\" class=\"keylink\" target=\"_blank\">禅宗</a>传持何法。师却问曰。未审座主传持何法。主曰。忝讲得经论二十余本。师曰。莫是师子儿否。主曰不敢。师作嘘嘘声。主曰。此是法。师曰。是甚么法。主曰。师子出窟法。师乃默然。主曰。此亦是法。师曰。是甚么法。主曰。师子在窟法。师曰。不出不入。是甚么法。主无对。(百丈代云。见么)遂辞出门。师召曰座主。主回首。师曰是甚么。主亦无对。师曰。这钝根阿师洪州廉使问曰。吃酒肉即是。不吃即是。师曰。若吃是中丞禄。不吃是中丞福师问僧。什么处来。云湖南来。师云。东湖水满也未。云未。师云。许多时雨水尚未满。</p><p>　　道吾云。满也云岩云。湛湛地洞山云。什么劫中曾欠少。</p><p>　　一日谓众曰。汝等诸人。各信自心是佛。此心即是<a href=\"/remen/foxin.html\" class=\"keylink\" target=\"_blank\">佛心</a>。达磨大师。从南<a href=\"/remen/tianzhu.html\" class=\"keylink\" target=\"_blank\">天竺</a>国。来至中华。传上乘一心之法。令汝等开悟。又引<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>文。以印众生心地。恐汝颠倒不自信。此一心之法。各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善不舍恶。净秽两边俱不依怙。达罪性空。念念不可得。无<a href=\"/remen/zixing.html\" class=\"keylink\" target=\"_blank\">自性</a>故。故<a href=\"/remen/sanjie.html\" class=\"keylink\" target=\"_blank\">三界</a>惟心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。<a href=\"/remen/puti.html\" class=\"keylink\" target=\"_blank\">菩提</a>道果亦复如是。于心所生即名为色。知色空故。生即不生。若了此意。乃可随时著衣吃饭。长养圣胎。任运过时。更有何事。汝受吾教。听吾偈曰。心地随时说。菩提亦只宁。事理俱无碍。当生即不生僧问。如何<a href=\"/remen/xiudao.html\" class=\"keylink\" target=\"_blank\">修道</a>。师云。道不属修。若言修得。修成还坏。即同声闻。若言不修。即同凡夫。曰云何即得达道。师云。自性本来具足。但于<a href=\"/remen/shane.html\" class=\"keylink\" target=\"_blank\">善恶</a>事上不滞。唤作修道人。取善舍恶。观空入定。即属造作。更若向外驰求。转疏转远。但尽三界心量。一念<a href=\"/remen/wangxiang.html\" class=\"keylink\" target=\"_blank\">妄想</a>。即是三界<a href=\"/remen/shengsi.html\" class=\"keylink\" target=\"_blank\">生死</a>根本。但无一念。即除生死根本。即得法王无上珍宝。<a href=\"/remen/wuliangjie.html\" class=\"keylink\" target=\"_blank\">无量劫</a>来。凡夫妄想。谄曲邪伪。我慢贡高。合为一体。故经云。但以众法合成此身。起时惟法起。灭时惟法灭。此法起时不言我起。灭时不言我灭。前念后念中念。念念不相待。念念寂灭。唤作海印三昧。摄一切法。如百千异流同归大海。都名海水。住于一味。即摄众味。住于大海。即混诸流。如人在大海中浴。即用一切水。所以声闻悟迷。凡夫迷悟。声闻不知圣心。本无地位<a href=\"/remen/yinguo.html\" class=\"keylink\" target=\"_blank\">因果</a>阶级。心量妄想。修因<a href=\"/remen/zhengguo.html\" class=\"keylink\" target=\"_blank\">证果</a>。住其空定。八万劫二万劫。虽即已悟却迷。诸菩萨观。如<a href=\"/remen/diyu.html\" class=\"keylink\" target=\"_blank\">地狱</a>苦。沉空滞寂。不见<a href=\"/remen/foxing.html\" class=\"keylink\" target=\"_blank\">佛性</a>。若是上根众生。忽遇善知识指示。言下领会。更不历于阶级地位。顿悟本性。故经云。凡夫有反覆心。而声闻无也。对迷说悟。本既无迷。悟亦不立。一切众生从无量劫来。不出法性三昧。常在法性三昧中。著衣吃饭。言谈只对。六根运用。一切施为。尽是法性。不解返源。随名逐相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得亦是汝心。乃至分身放光。现十八变。不如还我死灰来。淋过死灰无力。喻声闻妄修因证果。未淋过死灰有力。喻<a href=\"/remen/pusadao.html\" class=\"keylink\" target=\"_blank\">菩萨道</a>业纯熟。诸恶不染。若说如来权教三藏。河沙劫说不可尽。犹如钩锁亦不断绝。若悟圣心。总无余事。久立珍重一日示众云。道不用修。但莫污染。何为污染。但有生死心。造作趣向。皆是污染。若欲直会其道。<a href=\"/fjrw/hcrw/syfs/105216.html\" class=\"keylink\" target=\"_blank\">平常心是道</a>。何谓平常心。无造作。无是非。无取舍。无断常。无凡圣。故经云。非凡夫行。非圣贤行。是菩萨行。只如今行住坐卧应机接物。尽是道。道即是法界。乃至河沙妙用。不出法界。若不然者。云何言心地法门。云何言无尽灯。一切法皆是心法。一切名皆是心名。万法皆从心生。心为万法之根本。故经云。<a href=\"/remen/shixin.html\" class=\"keylink\" target=\"_blank\">识心</a>达本源。故号为沙门。名等义等。一切诸法皆等。纯一无杂。若于教门中得。随时<a href=\"/remen/zizai.html\" class=\"keylink\" target=\"_blank\">自在</a>。建立法界。尽是法界。若立真如。尽是真如。若立理。一切法尽是理。若立事。一切(应有法字)尽是事。举一千从。事理无差。尽是妙用。更无别理。皆由心之回转。譬如月影有若干。真月无若干。诸源水有若干。水性无若干。森罗万象有若干。<a href=\"/remen/xukong.html\" class=\"keylink\" target=\"_blank\">虚空</a>无若干。说道理有若干。无碍慧无若干。种种成立。皆由一心也。建立亦得。扫荡亦得。尽是妙用。妙用尽是自家。非离真而有立处。立处即真。尽是自家体。若不然者。更是何人。一切法皆是佛法。诸法即是解脱。解脱者即是真如。诸法不出于真如。行住坐卧悉是不思议用。不待时节。经云。在在处处。则为有佛。佛是能仁。有<a href=\"/remen/zhihui.html\" class=\"keylink\" target=\"_blank\">智慧</a>。善机情。能破一切众生疑网。出离有无等缚。凡圣情尽。人法俱空。转无等轮。超于数量。所作无碍。事理双通。如天起云。忽有还无。不留踪迹。犹如画水成文。不生不灭。是大寂灭。在缠名如来藏。出缠号净法身。体无增减。能大能小。能方能圆。应物现形如水中月。滔滔运用不立根苗。不尽有为。不住无为。有为是无为之用。无为是有为之依。不住于依。故云如空无所依。心生灭义。心真如义。心真如者。喻如明镜照像。镜喻于心。像喻于法。若心取法。即涉外因。即是生灭义。不取于法。即是真如义。声闻耳闻佛性。菩萨眼见佛性。了达无二。名平等性。性无有异。用则不同。在迷为识。在悟为智。顺理为悟。顺事为迷。迷则迷自本心。悟则悟自本性。一悟永悟。不复更迷。如日出时不合于暗。智慧日出。不与<a href=\"/remen/fannao.html\" class=\"keylink\" target=\"_blank\">烦恼</a>暗俱。了心境界。妄想即除。妄想既除。即是无生。法性本有。有不假修。禅不属坐。坐即有著。若见此理。真正合道。<a href=\"/remen/suiyuan.html\" class=\"keylink\" target=\"_blank\">随缘</a>度日。坐起相随。戒行增薰。积于净业。但能如是。何虑不通。久立珍重师于贞元四年正月中。登建昌石门山。于林中经行。见洞壑平坦。谓侍者曰。吾之朽质。当于来月归兹地矣。及归遂示疾。院主问。和尚近日尊候如何。师曰。日面佛月面佛。</p><p>　　雪窦显颂云。日面佛月面佛。五帝三皇是何物。二十年来曾苦辛。为君几下苍龙窟。屈。堪述。明眼衲僧莫轻忽。</p><p>　　二月一日。沐浴跏趺入灭。世寿八十。僧腊六十。元和中。追谥大寂禅师。</p><p>　　▲南岳石头希迁禅师</p><p>　　端州高要陈氏子。母怀师。则不能茹荤。幼而徇齐。既冠然诺自许。乡民多杀牛祀鬼神。师数毁祠夺牛归。岁恒数十。后造曹溪得度。见青原得法一日原问师曰。有人道。岭南有消息。师曰。有人不道。岭南有消息。曰若恁么。大藏小藏从何而来。师曰。尽从这里去。原然之门人道悟问。曹溪意旨谁人得。师曰。会佛法人得。曰师还得否。师曰不得。曰为甚么不得。曰我不会佛法僧问。如何是解脱。师曰。谁缚汝。问如何是<a href=\"/remen/jingtu.html\" class=\"keylink\" target=\"_blank\">净土</a>。师曰。谁垢汝。问如何是<a href=\"/remen/niepan.html\" class=\"keylink\" target=\"_blank\">涅槃</a>。曰谁将生死与汝师问新到。从甚么处来。曰江西来。师曰。见马大师否。曰见。师乃指一橛柴曰。马师何似这个。僧无对。却回举似马祖。祖曰。汝见橛柴大小。曰没量大。祖曰。汝甚有力。曰何也。祖曰。汝从南岳负一橛柴来。岂不是有力问如何是西来意。师曰。问取露柱。曰学人不会。师曰。我更不会大颠问。道有道无。俱是谤。请师除。师曰。一物亦无。除个甚么。师却问。并却咽喉唇吻道将来。颠曰。无这个。师曰。若恁么。汝即得入门道悟问。如何是佛法大意。师曰。不得不知。曰向上更有转处也无。师曰。长空不碍白云飞问如何是禅。师曰碌砖问如何是道。师曰木头师因看肇论。至会万物为己者其唯<a href=\"/remen/shengren.html\" class=\"keylink\" target=\"_blank\">圣人</a>乎。乃拊几曰。圣人无己。靡所不己。法身无象。谁云自他。圆鉴灵照于其间。万象体玄而自现。境智非一。孰云去来。至哉斯语也。遂掩卷不觉寝梦。与六祖同乘一龟。游泳深池之内。觉而念曰。灵龟者智也。深池者性海也。吾与祖师。同乘灵智游性海矣。遂著参同契。曰。竺土大仙心。(雪窦著语云。谁是能举)东西密相付。(惜取眉毛)人根有利钝。(作么生)道无南北祖。(且款款)灵源明皎洁。(抚掌呵呵)枝派暗流注。(亦未相许)执事原是迷。(展开两手)契理亦非悟。(拈却了也)门门一切境。(舍短从长)回互不回互。(以头换尾)回而更相涉。(这个是拄杖子)不尔依位住。(莫错认定盘星)色本殊质象。(岂辨开眸)声元异乐苦。(还同掩耳)暗合上中言。(心不负人)明明清浊句。(口宜挂壁)四大性自复。(随所依)如子得其母。(可知也)火热风动摇。(春冰自消)水湿地坚固。(从旦至暮)眼色耳音声。(海宴河清)鼻香舌醎醋。(可凭可据)然依一一法。(重报君)依根叶分布。(好明取)本末须归宗。(惟我能知)尊卑用其语。(不犯之令)当明中有暗。(暗必可明)勿以暗相遇。(明还非睹)当暗中有明。(一见三)勿以明相睹。(无异说)明暗各相对。(若为分)比如前后步。(不知此)万物自有功。(旨尔宁止)当言及。用。处。(纵横十字)事存函盖合。(子细看)理应箭锋拄。(莫教错)承言须会宗。(未兆非相)勿自立规炬。(突出难辨)触目不会道。(又何妨)运足焉知路。(也不恶)进步非近远。(唱弥高)迷隔山河固。(和弥寡)谨白参玄人。(闻必同归)光阴莫虚度。(诚哉是言也)上堂。吾之法门。先佛传授。不论<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/jingjin.html\" class=\"keylink\" target=\"_blank\">精进</a>。唯达佛之知见。即心即佛。心佛众生菩提烦恼。名异体一。汝等当知。自己心灵。体离断常。性非垢净。湛然<a href=\"/remen/yuanman.html\" class=\"keylink\" target=\"_blank\">圆满</a>。凡圣齐同。应用无方。离心<a href=\"/remen/yishi.html\" class=\"keylink\" target=\"_blank\">意识</a>。三界<a href=\"/remen/liudao.html\" class=\"keylink\" target=\"_blank\">六道</a>。性自心现。水月镜像。岂有生灭。汝能知之。无所不备师于唐天宝初。至衡山南寺。寺之东有石。状如台。乃结庵其上。时号石头和尚。南岳鬼神。多显迹听法。师皆与授戒。偶一日见负米登山者。师问之。知为送供者。师愍之。明日即移庵下梁端。贞元六年示寂。德宗谥无际大师。</p> </div>"
    }
]