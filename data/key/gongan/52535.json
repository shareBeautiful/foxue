[
    {
        "title": "指月录卷之三",
        "author": null,
        "date": "2014-07-23",
        "html": "<div class=\"B1_text\">\n<p>　　▲一祖摩诃<a href=\"/remen/jiaye.html\" class=\"keylink\" target=\"_blank\">迦叶</a>尊者</p><p>　　摩竭陀国人。姓<a href=\"/remen/poluomen.html\" class=\"keylink\" target=\"_blank\">婆罗门</a>。父号饮泽。母号香至。过去世为金师。值毗婆尸佛般<a href=\"/remen/niepan.html\" class=\"keylink\" target=\"_blank\">涅槃</a>。<a href=\"/remen/sizhong.html\" class=\"keylink\" target=\"_blank\">四众</a>起塔。有贫女得金珠。恳金师。为补塔中佛像金面缺处。相与发愿。世世为无姻<a href=\"/remen/fuqi.html\" class=\"keylink\" target=\"_blank\">夫妻</a>。由是<a href=\"/remen/yinyuan1.html\" class=\"keylink\" target=\"_blank\">因缘</a>。九十一劫。身皆金色。及此世。与紫金光尼。复为夫妇。梵语迦叶波。此云饮光。盖以身光名。然夫妇皆清净自居。无<a href=\"/remen/shijian.html\" class=\"keylink\" target=\"_blank\">世间</a>想。旋复<a href=\"/remen/chujia.html\" class=\"keylink\" target=\"_blank\">出家</a>。修杜多行。会空中有神告曰。佛已出世。请往师之。尊者即趋礼释尊于竹林精舍。佛言善来<a href=\"/remen/biqiu.html\" class=\"keylink\" target=\"_blank\">比丘</a>。而须发自除。佛于众中称叹第一。后因拈花因缘付法尊者因外道问。如何是我我。者曰。觅我者是汝我。外道曰。这个是我我。师我何在。者曰。汝问我觅尊者一日踏泥次。有一<a href=\"/remen/shani.html\" class=\"keylink\" target=\"_blank\">沙弥</a>。见乃问。尊者何得自为。者曰。我若不为。谁为我为。</p><p>　　洞山价云。莫要茶吃么。</p><p>　　佛涅槃时。尊者在毕钵罗窟。以净天眼。见<a href=\"/remen/shizun.html\" class=\"keylink\" target=\"_blank\">世尊</a>在熙连河侧。入般涅槃。即至双树。悲恋号泣。佛于金棺出示双足。尊者告诸比丘。佛已茶毗。金刚<a href=\"/remen/sheli.html\" class=\"keylink\" target=\"_blank\">舍利</a>非吾等事。宜当结集<a href=\"/remen/fayan.html\" class=\"keylink\" target=\"_blank\">法眼</a>。无令断绝。乃说偈告曰。如来<a href=\"/remen/dizi.html\" class=\"keylink\" target=\"_blank\">弟子</a>。且莫涅槃。得<a href=\"/remen/shentong.html\" class=\"keylink\" target=\"_blank\">神通</a>者。宜赴结集。于是得神通者。悉赴耆阇崛山毕钵罗窟。时阿难为漏未尽。不得入会。后证阿罗汉果。乃得入。尊者告众言。此阿难比丘。有大<a href=\"/remen/zhihui.html\" class=\"keylink\" target=\"_blank\">智慧</a>。所闻<a href=\"/remen/fofa.html\" class=\"keylink\" target=\"_blank\">佛法</a>。如水传器。无有遗余。可请彼集修多罗藏。大众默然。尊者告阿难曰。汝今宜宣法眼。阿难闻语信受。观察众心。而宣偈言。比丘诸眷属。离佛不<a href=\"/remen/zhuangyan.html\" class=\"keylink\" target=\"_blank\">庄严</a>。犹如<a href=\"/remen/xukong.html\" class=\"keylink\" target=\"_blank\">虚空</a>中。众星之无月。说偈已。礼众僧足。升法座而宣是言。如是我闻。一时佛在某处。说某经教。乃至人天等作礼奉行。时尊者问诸比丘。阿难所言不错缪乎。皆曰不异世尊所说结集既毕。尊者自念衰老。宜入定于鸡足山。以待<a href=\"/remen/mile.html\" class=\"keylink\" target=\"_blank\">弥勒</a>。乃召阿难言。我今不久世间。今将<a href=\"/remen/zhengfa.html\" class=\"keylink\" target=\"_blank\">正法</a>付嘱于汝。汝善守护。听吾偈。法法本来法。无法无非法。何于一法中。有法有不法。偈已。阿难作礼奉命。尊者念如来舍利。皆在诸天。凌虚遍至塔庙。礼已而还。复以夙约。往辞阿阇世王。遂杳然入鸡足山。席草而坐。自念。今我被粪扫服。持僧伽黎。必经五十七俱胝六十百千岁。至于弥勒出世。终不致坏。乃语山曰。若阿阇世王及阿难来。汝当为开。去已复合。阿阇世王知尊者已入鸡足山。乃请阿难同至山。山果为开。见尊者入定俨然。王礼讫。欲以香薪茶毗。阿难曰。未可燔也。大迦叶方以<a href=\"/remen/chanding.html\" class=\"keylink\" target=\"_blank\">禅定</a>持身。俟慈氏下生。乃般涅槃。王闻敬叹。与阿难礼辞。山合如故。当此周孝王五年丙辰也。</p><p>　　按唐<a href=\"/remen/wuwei.html\" class=\"keylink\" target=\"_blank\">无畏</a><a href=\"/remen/sanzang.html\" class=\"keylink\" target=\"_blank\">三藏</a>。尝入山为尊者剃发。岂无畏至山亦为开耶。无畏必果位人也。</p><p>　　▲二祖阿难尊者</p><p>　　王舍城人。姓刹利帝。父斛饭王。实如来从弟也。多闻博达。智慧无碍。世尊以为总持第一。梵云阿难。此云庆喜。以如来成道日生。故名也一日白佛言。今日入城。见一奇特事。佛曰。见何奇特事。者曰。入城见一攒乐人作舞。出城总见<a href=\"/remen/wuchang.html\" class=\"keylink\" target=\"_blank\">无常</a>。佛曰。我昨日入城。亦见一奇特事。者曰。未审见何奇特事。佛曰。我入城时。见一攒乐人作舞。出城时亦见乐人作舞者一日问迦叶曰。师兄。世尊传金缕<a href=\"/remen/jiasha.html\" class=\"keylink\" target=\"_blank\">袈裟</a>外。别传个甚么。迦叶召阿难。阿难应诺。迦叶曰。倒却门前刹竿著。</p><p>　　汾阳昭云。不问那知。翠岩芝云。千年无影树。今时没底靴。</p><p>　　者一日入竹林。闻比丘诵偈曰。若<a href=\"/remen/rensheng.html\" class=\"keylink\" target=\"_blank\">人生</a>百岁。不见水潦鹤。不如生一日。而得睹见之。尊者因为正之曰。不然。佛云。若人生百岁。不解生灭法。不如生一日。而得解了之。(生灭法。觉范作诸佛机。解了之解。作决)于是比丘以闻其师。其师曰。阿难老昏矣。吾语是也。异日尊者复经竹林。见比丘诵偈如前。者诘之。闻述其师言。因念愚痴难化。入<a href=\"/remen/sanmei.html\" class=\"keylink\" target=\"_blank\">三昧</a>。求尊圣为之证。于是地为之动。光明遽发。俄有一圣宿大士示现。而为之说偈曰。彼者念讽偈。实非诸佛意。今遇<a href=\"/remen/huanxi.html\" class=\"keylink\" target=\"_blank\">欢喜</a>尊。而可依了之。彼师弟子竦敬。寻得二果。</p><p>　　幻寄曰。阿难果老昏。这僧不著便。受伊毒药。若向水潦鹤上打发。便可踏毗卢顶[寧*頁]上行。何有二果。却受圣宿小圣处分。一生埋没。</p><p>　　尊者将入涅槃。于恒河中流。跏趺而坐。阿阇世王。毗舍离王。皆在河侧。说偈劝请。莫般涅槃。者答偈曰。二王善严住。勿为苦悲恋。涅槃当我静。而无诸有故。复念。我若向一国。则诸国或争。应以平等度诸有情。遂于恒河中流。将入寂灭。是时山河大地六种震动。雪山有五百仙人。睹兹瑞应。飞空而至。礼尊者足而白言。我当于长老而证佛法。愿垂大慈。度脱我等。尊者默然受请。即变殑伽河。悉为金地。为其仙众说诸大法。复念。先所度脱弟子。应当来集。须臾五百罗汉从空而下。为诸仙人出家受具。其仙众中有二罗汉。一名商那和修。二名末田底迦。尊者知是<a href=\"/remen/faqi.html\" class=\"keylink\" target=\"_blank\">法器</a>。而告之曰。如来以正法眼付迦叶。迦叶入定而付于我。我今将灭。复付于汝。汝受吾教。当听偈言。本来付有法。付了言无法。各各须自悟。悟了无无法。说偈已。复以正法眼。嘱累商那和修。而谓末田底迦曰。昔佛记云。佛灭度后。后五百岁中。汝当于罽宾国。敷宣大法。言已踊身虚空。现十八变。入风轮奋迅三昧。而分身四分。一分惠忉利天。一分惠娑竭罗龙宫。一分惠阿阇世王。一分惠毗舍离王。各造宝塔而<a href=\"/remen/gongyang.html\" class=\"keylink\" target=\"_blank\">供养</a>之。当此周厉王十二年癸巳也。</p><p>　　▲三祖商那和修尊者(亦名舍那婆斯)</p><p>　　姓毗舍多。父林胜。母憍奢耶。摩突罗国人也。在胎六年而生。梵云商诺迦。此云自然服。乃西域九枝秀草名。出则<a href=\"/remen/shengren.html\" class=\"keylink\" target=\"_blank\">圣人</a>降生。尊者生而此草出。昔如来行化至摩突罗国。见一青林枝叶茂盛。语阿难曰。此林地名优留茶。吾灭后一百年。有比丘名商那和修。于此转妙法轮。后百岁果诞和修。出家证道。受庆喜尊者法眼。至此林遂降二火龙。龙受三归。遂施其地。以建梵宫尊者<a href=\"/remen/huayuan.html\" class=\"keylink\" target=\"_blank\">化缘</a>既久。思付法者。寻于吒利国。得优波鞠多。以为给侍。因问鞠多曰。汝年几耶。答曰。我年十七。者曰。汝身十七。性十七耶。答曰。师发已白。为发白耶。心白耶。者曰。我但发白。非心白。鞠多曰。我身十七。非性十七。尊者知是法器。后三载遂为落发受具。而以法眼付嘱之。付法偈曰。非法亦非心。<a href=\"/remen/wuxin.html\" class=\"keylink\" target=\"_blank\">无心</a>亦无法。说是心法时。是法非心法尊者付法已。即隐于罽宾国南象白山中。后于三昧中。见鞠多徒众多懈慢。乃往彼正之。鞠多见师至<a href=\"/remen/dl.html\" class=\"keylink\" target=\"_blank\">顶礼</a>次。尊者以右手上指。即有香乳。自空而注。问鞠多曰。汝识之乎。鞠多不测。遂入三昧观察。亦不能测。乃请曰。是果何三昧耶。尊者曰。是谓龙奋迅三昧。如是五百三昧。汝皆未之知。复曰。如来三昧辟支不识。辟支三昧阿罗汉不识。吾师阿难三昧而我不识。今我三昧汝岂识乎。是三昧者。心不生灭。住大慈力。递相恭敬。其至此者。乃可识之。于是鞠多弟子。皆伏而悔谢。尊者复为说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行。皆获无漏。尊者乃现十八变。火光三昧。用焚其身。鞠多收舍利。建塔于梵迦罗山。盖此周宣王二十三年乙未岁也。</p><p>　　▲四祖优波鞠多尊者</p><p>　　吒利国人也(亦名优波崛多又名邬波鞠多)姓首陀。父善意。十七出家。二十<a href=\"/remen/zhengguo.html\" class=\"keylink\" target=\"_blank\">证果</a>。行化至摩突罗国。得度者甚众。由是魔宫震动。波旬愁怖。遂竭其魔力。以害正法。尊者即入三昧。观其所由。波旬复伺便。持璎珞縻尊者颈。尊者出定。取人狗蛇三尸。化为华鬘。耎言谕波旬曰。吾此华鬘。酬汝璎珞。波旬大喜。引颈受之。即复三尸。虫蛆臭坏。尽其神通莫能去之。乃升六欲天。告诸天主。又诣梵王。求其解免。彼各告言。十力弟子所作神变。我辈凡陋。何能去之。波旬曰。然则奈何。梵王曰。汝可归心尊者。即能除断。复示偈曰。若因地倒。还因地起。离地求起。终无其理。波旬闻已。即下天宫。至尊者所。礼足哀忏。尊者曰。汝自今而往。于佛法更不相娆乎。波旬曰。誓向佛道。尊者曰。汝可自唱<a href=\"/foxue/keben/299/10389.html\" class=\"keylink\" target=\"_blank\">皈依三宝</a>。波旬合掌三唱。而三尸悉除。踊跃作礼而去因访一老<a href=\"/remen/biqiuni.html\" class=\"keylink\" target=\"_blank\">比丘尼</a>。入门乃触撒钵盂。尼曰。佛在日。六群比丘甚是粗行。数来我舍。尚不如是。尊者绍祖位人。得与么粗行。者休去。</p><p>　　汾阳昭代云。已知错误。</p><p>　　尊者在世化导。证果最多。每度一人。以一筹置于石室。其室纵十八肘。广十二肘。充满其间。最后有一长者子。名曰香众。来礼尊者求出家。尊者问曰。汝身出家心出家。答曰。我来出家。非为身心。尊者曰。不为身心。复谁出家。答曰。夫出家者。<a href=\"/remen/wuwo.html\" class=\"keylink\" target=\"_blank\">无我</a>我故。无我我故即心不生灭。心不生灭即是常道。诸佛亦常。心无形相。其体亦然。尊者曰。汝当大悟心自通达。宜依佛法僧绍隆圣种。即为剃度授<a href=\"/remen/juzujie.html\" class=\"keylink\" target=\"_blank\">具足戒</a>。仍告之曰。汝父梦金日而生。汝可名提多迦。如来以大法眼藏。次第传授。以至于我。今复付汝。听吾偈言。心自本来心。本心非有法。有法有本心。非心非本法。付法已。乃踊身虚空。呈十八变。却复本座。跏趺而逝。提多迦以室内筹。用焚师躯。收舍利建塔供养。即平王三十一年庚子岁也。</p><p>　　时号<a href=\"/remen/wuxiang.html\" class=\"keylink\" target=\"_blank\">无相</a>好佛。前此传法者。皆具禅法律三藏。自后律教别行。横分五部。传法者。唯传禅门及经论。</p><p>　　▲五祖提多迦尊者</p><p>　　摩伽陀国人也。初名香众。生时。父梦金日自屋而出。照耀天地。前有大山。诸宝严饰。山顶泉涌。滂沱四流。后遇鞠多尊者。为解之曰。宝山者吾身也。泉涌者法无尽也。日从屋出者。汝今入道之相也。照耀天地者。汝智慧超越也。因为更今名。梵云提多迦。此云通真量。尊者闻已。踊跃述偈云。巍巍七宝山。常出智慧泉。回为真法味。能度诸有缘。鞠多尊者亦说偈曰。我法传于汝。当现大智慧。金日从屋出。照耀于天地。尊者闻偈。设礼奉持后至中印度。彼国有八千大仙。弥遮迦为首。闻尊者至。率众瞻礼。谓尊者曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。者曰。支离累劫。诚哉不虚。今可舍邪归正。以入佛乘。弥遮迦曰。昔阿私陀仙人授我记云。汝却后六劫。当遇同学。获无漏果。今也相遇。非夙缘耶。愿师慈悲。令我<a href=\"/remen/jietuo.html\" class=\"keylink\" target=\"_blank\">解脱</a>。者即度出家。命诸圣授戒。其余仙众。始生我慢。尊者示大神通。于是俱发<a href=\"/remen/putixin.html\" class=\"keylink\" target=\"_blank\">菩提心</a>。一时出家。者乃告弥遮迦曰。昔如来以大法眼藏。密付迦叶。展转相授而至于我。我今付汝。当护念之。乃说偈曰。通达本法心。无法无非法。悟了同未悟。无心亦无法。说偈已。踊身虚空作十八变。火光三昧。自焚其躯。弥遮迦与八千比丘。同收舍利。于班茶山中起塔供养。即庄王七年己丑岁也。</p><p>　　▲六祖弥遮迦尊者</p><p>　　中印度人。既传法已。游化至北<a href=\"/remen/tianzhu.html\" class=\"keylink\" target=\"_blank\">天竺</a>国。见雉堞之上有金色祥云。叹曰。斯道人气也。必有大士为吾嗣。乃入城。于阛阓间。有一人手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器。而负净者。曰师识我否。祖曰。我即不识。识即非我。复谓之曰。汝试自称名氏。吾当后示本因。彼说偈答曰。我从<a href=\"/remen/wuliangjie.html\" class=\"keylink\" target=\"_blank\">无量劫</a>。至于生此国。本姓颇罗堕。名字婆须蜜。祖曰。我师提多迦说。世尊昔游北印度。语阿难言。此国中。吾灭度后三百年。有一圣人。姓颇罗堕。名婆须蜜。而于禅祖。当获第七。世尊记汝。汝应出家。彼乃置器礼师侧立。而言曰。我思往劫。尝作檀那。献一如来宝座。彼佛记我曰。汝于贤劫释迦法中。宣传至教。今符师说。愿加度脱。祖即与披剃。复圆戒相。乃告之曰。正法眼藏今付于汝。勿令断绝。乃说偈曰。无心无可得。说得不名法。若了心非心。始解心心法。祖说偈已。入师子奋迅三昧。踊身虚空。高七多罗树。却复本座。化火自焚。婆须蜜收灵骨。贮七宝函。建浮图。置于上级。即襄王十七年甲申岁也。</p><p>　　▲七祖婆须蜜尊者</p><p>　　北天竺国人。常服净衣。执酒器游行里闬。或吟或啸。人谓之狂。及遇弥遮迦尊者。宣如来往志。自省前缘。投器出家。受法。行化至迦摩罗国。广兴佛事。于法座前。忽有智者。自称我名<a href=\"/remen/fotuo.html\" class=\"keylink\" target=\"_blank\">佛陀</a>难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服。曰我愿求道。沾甘灵味。祖遂与剃度。而授具戒。复告之曰。如来正法眼藏。我今付汝。汝当护持。乃说偈曰。心同虚空界。示等虚空法。<a href=\"/remen/zhengde.html\" class=\"keylink\" target=\"_blank\">证得</a>虚空时。无是无非法。即入慈心三昧。时梵王帝释及诸天众。俱来作礼。而说偈言。贤劫众圣祖。而当第七位。尊者哀念我。请为宣佛地。尊者从三昧起。示众曰。我所得法。而非有故。若识佛地。离有无故。语已还入三昧。示涅槃相。难提即于本座。起七宝塔。以葬全身。即定王十九年辛未岁也。</p><p>　　正宗付法偈后。有超身呈十八变乃入慈心三昧以趣寂定语。</p><p>　　▲八祖佛陀难提尊者</p><p>　　迦摩罗国人。姓瞿昙氏。(正宗作瞿昙波氏)顶有肉髻。辩捷无碍。受婆须蜜尊者法。行化至迦提国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。长者出致礼。问何所须。祖曰。我求侍者。长者曰。我有一子。名伏驮蜜多。年已五十。口未曾言。足未曾履。祖曰。如汝所说。真吾弟子。伏驮闻之遽起<a href=\"/remen/libai.html\" class=\"keylink\" target=\"_blank\">礼拜</a>。而说偈曰。父母非我亲。谁是最亲者。诸佛非我道。谁是最道者。祖以偈答曰。汝言与心亲。父母非可比。汝行与道合。诸<a href=\"/remen/foxin.html\" class=\"keylink\" target=\"_blank\">佛心</a>即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子昔曾值佛。悲愿广大。虑父母<a href=\"/remen/aiqing.html\" class=\"keylink\" target=\"_blank\">爱情</a>难舍。故不言不履耳。长者遂舍令出家。祖寻授具戒付法。说偈曰。虚空无内外。心法亦如此。若了虚空故。是达真如理。伏驮承祖付嘱。即超身虚空。散众宝花。说偈赞曰。我师禅祖中。当得为第八。法化众无量。悉获阿罗汉。尔时祖忽起本座。现大神变。却复本座。俨然寂灭。众即其所。建塔。閟其全身。时景王十二年丙寅岁也。</p><p>　　▲九祖伏驮蜜多尊者</p><p>　　提伽国人。姓毗舍罗。行化至中印度。有长者香盖。携一子而来瞻礼曰。此子处胎六十岁。(正宗作十六)尝有一仙。谓此儿骨相非常。今遇尊者。可舍令出家。祖即与落发。羯磨之际。祥光烛座。感舍利三七粒现前。自此<a href=\"/remen/jingjin.html\" class=\"keylink\" target=\"_blank\">精进</a>忘疲。未几祖遂付法。说偈曰。真理本无名。因名显真理。受得真实法。非真亦非伪。偈已。即入灭尽三昧。而般涅槃。阇维收舍利。建塔于那烂陀寺。即敬王三十五年甲寅也。</p><p>　　圭峰云。德力甚深。智慧广大。国王信邪。躬持赤幡。请诸论主论义。论主皆屈。王自论亦屈。遂改邪心。</p><p>　　▲十祖胁尊者</p><p>　　中印度人。姓氏未详。处胎六十年。将诞之夕。母梦白象载一宝座。座置一明珠。入门乃生。生而神光烛室。体有奇香。及长虽谷食。绝无秽滓。本名难生。后侍九祖。执侍左右。未尝睡眠。谓其胁不至席。遂号胁尊者。初至华氏国。憩一树下。右手指地而告众曰。此地变金色。当有圣人入会。言讫即变金色。时有长者子富那夜奢。合掌前立。祖问曰。汝从何来。曰我心非往。祖曰。汝何处住。曰我心非止。祖曰。汝不定耶。曰诸佛亦然。祖曰。汝非诸佛。曰诸佛亦非。(大愚芝云。祖师一问。童子一答。总欠会在。如今诸人作么生会。妙喜曰。直饶如今会得。更参三生六十劫)祖因说偈曰。此地变金色。预知有圣至。当坐<a href=\"/remen/puti.html\" class=\"keylink\" target=\"_blank\">菩提</a>树。觉华而成已。夜奢复说偈曰。师坐金色地。常说真实义。回光而照我。今入三摩谛。祖即度出家。复具戒品。而付法。说偈曰。真体自然真。因真说有理。领得真真法。无行亦无止。祖付法已。即现神变而入涅槃。化火自焚。舍利自空而下。不可胜数。四众盛以衣裓。随处建塔供养。时贞王二十二年己亥也。</p><p>　　▲十一祖富那夜奢尊者</p><p>　　华氏国人。姓瞿昙氏。父宝身。有子七人。祖最少幼。则与诸兄异尚。尝曰。若遇大士坐于道场。我则诣彼亲近<a href=\"/remen/suixi.html\" class=\"keylink\" target=\"_blank\">随喜</a>。及遇胁尊者。遂授法。祖教被无量。得果者且五百矣。后至波罗奈国。有一长者。来趣其会。祖谓众曰。汝等识此来者耶。佛记圣者马鸣。绍吾法者也。于是马鸣致礼问曰。我欲识佛。何者即是。祖曰。汝欲识佛。不识者是。彼曰。佛既不识。焉知是乎。祖曰。既不识佛。焉知不是。曰此是锯义。祖曰。彼是木义。祖问。锯义者何。曰与师平出。马鸣却问。木义者何。祖曰。汝被我解。马鸣豁然省悟。遂求剃度。祖谓众曰。此大士者。昔为毗舍利国王。以其国有一类裸人。如马裸露。王遂运神通。分身为蚕。以衣之。后生中印土。马人感恋悲鸣。故号马鸣。如来悬记。灭度后六百年。马鸣当于波罗奈国。摧伏异道。度人无量。今正是智。遂付法。偈曰。迷悟如隐显。明暗不相离。今付隐显法。非一亦非二。付法已。即现神变。湛然圆寂。众兴宝塔以閟全身。当此土周安王戊戌岁也。</p><p>　　圭峰云。马鸣慢心。誓断舌以难祖。祖立二谛义。鸣即归投。宗镜录云。西天韵陀山中。有一罗汉。名富楼那。马鸣往见。端坐林中。志气渺然。若不可测。鸣语之曰。<a href=\"/remen/shamen.html\" class=\"keylink\" target=\"_blank\">沙门</a>说之。敢有所明。要必屈汝。我若不胜。刎颈以谢。罗汉默然。容无负色。亦无胜颜。扣之数四。曾无应情。鸣退自思惟。我负矣。彼胜矣。彼安无言。故无可屈。吾以言之。虽知言者可屈。自吾未免于言。真可愧矣。遂投出家。二说与传灯不同。并识之。</p><p>　　▲十二祖马鸣大士者</p><p>　　波罗奈国人也。亦名功胜。以有作无作诸<a href=\"/remen/gongde.html\" class=\"keylink\" target=\"_blank\">功德</a>。最为殊胜。故名焉。既受法于夜奢尊者。后于华氏国。转妙法轮。忽有老人。座前仆地。祖谓众曰。此非庸流。当有异相。言讫不见。俄从地涌出一金色人。复化为女子。右手指祖而说偈曰。稽首长老尊。当受如来记。今于此地上。宣通第一义。说偈已。瞥然不见。祖曰。将有魔来与吾较力。有顷风雨暴至。天地晦冥。祖曰。魔之来信矣。吾当除之。即指空中。现一大金龙。奋发威神。震动山岳。祖俨然于座。魔事随灭。经七日。有一小虫。大若蟭螟。潜形座下。祖以手取之示众曰。斯乃魔之所变。盗听吾法耳。放之令去。魔不能动。祖告之曰。汝但归依<a href=\"/remen/sanbao.html\" class=\"keylink\" target=\"_blank\">三宝</a>。即得神通。遂复本形作礼<a href=\"/remen/chanhui.html\" class=\"keylink\" target=\"_blank\">忏悔</a>。祖问曰。汝名谁耶。眷属多少。曰我名迦毗摩罗。有三千眷属。祖曰。尽汝神力变化若何。曰我化巨海极为小事。祖曰。汝化性海得否。曰何为性海。我未尝知。祖即为说性海曰。山河大地皆依建立。三昧六通由兹发现。迦毗摩罗闻言。遂发<a href=\"/remen/xinxing1.html\" class=\"keylink\" target=\"_blank\">信心</a>。与徒众三千。俱求剃度。祖乃召五百罗汉。与授具戒。复告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然后示灭。四众藏真体于龙龛。即显王三十七年甲午岁也。</p><p>　　一外道索祖论义。集国王大臣及四众。俱会论场。祖曰。汝义以何为宗。曰凡有言说。我皆能破。祖乃指国王云。当今国土康宁。大王长寿。请汝破之。外道屈服。按宗镜。外道即马鸣。与论乃胁尊者。马鸣因此从胁尊者出家。与传灯及正宗抵牾。而宗镜复载韵陀山中语。则自矛盾矣。嵩公考据甚详。宗镜所记讹也。圭峰云。作妙伎乐。降诸伎人。于乐音中。演说诸法苦空无我。贵贱出家。时遇外国兵围。索九亿金钱。王以马鸣与之。方退。造甘蔗论十万偈。又造起信等论。善能开诱。起信论疏又谓。大士鸣琴则马鸣。故称马鸣。</p><p>　　▲十三祖迦毗摩罗尊者</p><p>　　华氏国人也。初为外道。有徒三千。通诸异论。后于马鸣尊者得法。领徒至西印度。彼有太子。名云<a href=\"/remen/zizai.html\" class=\"keylink\" target=\"_blank\">自在</a>。仰尊者名。请于宫中供养。祖曰。如来有教。沙门不得亲近国王大臣有势之家。太子曰。今我国城之北。有大山焉。山有一石窟。可禅寂于此否。祖曰。诺。即入彼山。行数里。逢一大蟒。祖直前不顾。盘绕祖身。祖因与授三归依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘。多乐寂静。有初学比丘。数来请益。而我烦于应答。起嗔恨想。命终堕为蟒身。住是窟中。今已千载。适遇尊者。获闻戒法。故来谢尔。祖问曰。此山更有何人居止。曰此去十里。有大树。荫覆五百大龙。其树王名龙树。常为龙众<a href=\"/remen/shuofa.html\" class=\"keylink\" target=\"_blank\">说法</a>。我亦听受耳。祖遂与徒众诣彼。龙树出迎曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念曰。此师得决定性。明道眼否。是大圣继真乘否。祖曰。汝虽心语。我已意知。但办出家。何虑吾之不圣。龙树闻已悔谢。祖即与度脱。及五百龙众。俱受具戒。复告之曰。今以如来大法眼藏。付嘱于汝。谛听偈言。非隐非显法。说是真实际。悟此隐显法。非愚亦非智。付法已即现神变。化火焚身。龙树收五色舍利建塔。赧王四十一年壬辰也。</p><p>　　圭峰云。造无我论一百偈。此论至处。无不摧魔。</p><p>　　▲十四祖龙树尊者</p><p>　　亦名龙胜。少则能诵四韦陀。长而善知众艺。才辩神明。出家入石窟。栖止龙树。为龙众所归。遇摩罗尊者付法。后至南印度。彼国之人多信福业。祖为说法。递相谓曰。人有福业。世间第一。徒言<a href=\"/remen/foxing.html\" class=\"keylink\" target=\"_blank\">佛性</a>。谁能睹之。祖曰。汝欲见佛性。先须除我慢。彼人曰。佛性大小。祖曰。非大非小。非广非狭。无福无报。不死不生。彼闻理胜。悉回初心。祖复于座上。现自在身。如满月轮。一切众惟闻法音。不睹祖相。彼众中有长者子。名迦那提婆。谓众曰。识此相否。众曰。目所未睹。安能辨识。提婆曰。此是尊者现佛性体相。以示我等。何以知之。盖以无相三昧。形如满月。佛性之义。廓然虚明。言讫轮相即隐。复居本座而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。祖即为剃发。命诸圣授具南印度有五千外道。兴大幻术。王与国人靡然从之。不知向佛。尊者感慨。易其威仪。白衣持幡。每俟王出。则趋其前。或隐或显。如是者七载。王一日忽异之问曰。汝何者而前吾行。追之不得。纵之不去。者曰。吾是智人。知一切法。王曰。汝知诸天今何所为。祖曰。天今与修罗方战。王曰。何以明之。者曰。顷则征矣。俄有戈戟手足。自空纷然而下。王遂大敬信。命诸外道。皆归礼尊者。者悉化之。令归三宝。复造大智度论中论十二门论。垂之于世。后付法于迦那提婆。付法偈云。为明隐显法。方说解脱理。于法心不证。无嗔亦无喜。付法已。入月轮三昧。广现神变。复座凝然入寂。及七日天雨舍利。尊者复于座。指空语众曰。昔拘那含<a href=\"/remen/fodizi.html\" class=\"keylink\" target=\"_blank\">佛弟子</a>摩诃迦尊者。有三愿。一为佛时。凡有圣士化度。则天澍雨。及其身皆为舍利。二大地所生。皆堪为药。疗<a href=\"/remen/zhongsheng.html\" class=\"keylink\" target=\"_blank\">众生</a>病。三凡有智者。皆得所知微妙。以通<a href=\"/remen/suming.html\" class=\"keylink\" target=\"_blank\">宿命</a>。今雨舍利。摩诃迦神力也。言已复寂。迦那提婆与众建塔。閟其全身。秦始皇三十五年己丑也。</p><p>　　圭峰云。豪贵家生。通四韦陀。天地图谶。因与三友作妖术败。出家诵尽阎浮经论。自谓为一切智人。大龙愍之。接入龙宫。悟已还出。化国王婆罗门外道无数。造论数十部。</p><p>　　▲十五祖迦那提婆尊者</p><p>　　南天竺国人也。姓毗舍罗。初求福业。兼乐辩论。后谒龙树大士。将及门。龙树知是智人。先遣侍者。以满钵水置于座前。尊者睹之。即以一针投之而进。欣然契会。</p><p>　　琅玡觉颂云。龙猛盂中水。提婆毳上针。人人争得失。个个话浮沉。不睹云中雁。焉知沙塞深。农夫移片磉。磉下获黄金。</p><p>　　龙树即为说法。不起于座。现月轮相。语具龙树章。祖既得法。后至迦毗罗国。彼有长者。曰梵摩净德。一日园树生耳如菌。昧甚美。唯长者与第二子罗睺罗多。取而食之。取已随长。尽而复生。自余亲属皆不能见。祖知有宿因。遂至其家。长者乃问其故。祖曰。汝家昔曾供养一比丘。然此比丘道眼未明。以虚沾信施。故报为木菌。惟汝与子。精勤供养。得以享之。又问。长者年多少。曰七十有九。祖乃说偈曰。入道不通理。复身还信施。汝年八十一。此树不生耳。长者闻偈已。弥加叹伏。曰弟子衰老不能事师。愿舍次子。随师出家。祖曰。昔如来记此子。当第二五百年。为大教主。今之相遇。盖符宿因。即与剃发至巴连弗城。闻诸外道欲障佛法。计之既久。祖乃执长幡。入彼众中。彼问祖曰。汝何不前。祖曰。汝何不后。彼曰。汝似贱人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝实不得。彼曰。汝既不得。云何言得。祖曰。汝有我故。所以不得。我无我我。故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中犹互兴问难。祖折以无碍之辩。由是归伏。</p><p>　　正法眼藏云。西天禁断钟鼓。谓之沙汰。经于七日。祖运神通登楼撞钟。诸外道众一时共集。至钟楼。其门封锁。乃问撞钟者谁。祖曰天曰。曰天者谁。祖曰我。曰我者谁。祖曰你。曰你者谁。祖曰狗。曰狗者谁。祖曰你。曰你是谁。祖曰我。曰我是谁。祖曰天。如是往返七度。外道一众知自负堕。奏闻国王再鸣钟鼓。大兴佛法。</p><p>　　告上足罗睺罗多。而付法眼。偈曰。本对传法人。为说解脱理。于法实无证。无终亦无始。付法已。入奋迅定。身放八光。而归寂灭。学众兴塔供养。汉文十九年庚辰也。</p><p>　　▲十六祖罗睺罗多尊者</p><p>　　迦毗罗国人也。行化至室罗筏城。有河名曰金水。其味殊美。中流复现五佛影。祖告众曰。此河之源。凡五百里。有圣者僧伽难提。居于彼处。佛志一千年后。当绍圣位。语已领诸学众。溯流而上。至彼见僧伽难提。安坐入定。祖与众伺之。经三七日。方从定起。祖问曰。汝心定耶身定耶。提曰。身心俱定。祖曰。身心俱定。何有出入。提曰。虽有出入。不失定相。如金在井。金体常寂。祖曰。若金在井。若金出井。金无动静。何物出入。提曰。言金动静。何物出入。言金出入。金非动静。祖曰。若金在井。出者何金。若金出井。在者何物。提曰。金若出井。在者非金。金若在井。出者非物。祖曰。此法不然。提曰。彼义非著。祖曰。此义当堕。提曰。彼义不成。祖曰。彼义不成。我义成矣。提曰。我义虽成。法非我故。祖曰。我义已成。我无我故。提曰。我无我故。复成何义。祖曰。我无我故。故成汝义。提曰。仁者师谁。得是无我。祖曰。我师迦那提婆。证是无我。难提以偈赞曰。稽首提婆师。而出于仁者。仁者无我故。我欲师仁者。祖以偈答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非我所系。语已。即以右手擎金钵。举至梵宫。取彼香饭。将斋大众。而大众忽生厌恶之心。祖曰。非我之咎。汝等自业。即命难提分座同食。众复讶之。祖曰。汝不得食。皆由此故。当知与吾分座者。即过去娑罗树王如来也。愍物降迹。汝辈亦庄严劫中。已至三果。而未证无漏者也。众曰。我师神力。斯可信矣。彼云过去佛者。即窃疑焉。难提知众生慢。乃曰。世尊在日。世界平正。无有丘陵。江河沟洫。水悉甘美。草木滋茂。国土丰盈。无八苦。行十善。自双树示灭。八百余年。世界丘墟。草木枯瘁。人无至信。<a href=\"/remen/zhengnian.html\" class=\"keylink\" target=\"_blank\">正念</a>轻微。不信真如。惟爱神力。言讫以右手渐展入地。至金刚轮际。取<a href=\"/remen/ganlu.html\" class=\"keylink\" target=\"_blank\">甘露</a>水。以琉璃器。持至会所。大众见之。即时钦慕悔过作礼。于是祖命僧伽难提。而付法眼。偈曰。于法实无证。不取亦不离。法非有无相。内外云何起。难提闻命敬奉勤至。复说偈赞曰。善哉大圣者。心明逾日月。一光照世界。暗魔无不放。祖付法已。安坐归寂。四众建塔。汉武二十八年戊辰也。</p><p>　　▲十七祖僧伽难提尊者</p><p>　　室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多。为之师。积十九载。未尝退倦。每自念言。身居王宫。胡为出家。一夕天光下属。见一路坦平。不觉徐行。约十里许。至大岩前。有石窟焉。乃燕寂于中。父既失子。即摈禅利多出国。访寻其子。不知所在。经十年。祖得法受记已。行化至摩提国。忽有凉风袭众。身心悦适非常。而不知其然。祖曰。此<a href=\"/remen/daode.html\" class=\"keylink\" target=\"_blank\">道德</a>之风也。当有圣者出世。嗣续祖灯乎。言讫。以神力摄诸大众。游历山谷。食顷至一峰下。谓众曰。此峰顶有紫云如盖。圣人居此矣。即与大众徘徊久之。见山舍一童子。持圆鉴直造祖前。祖问。汝几岁耶。曰百岁。祖曰。汝年尚幼。何言百岁。童曰。我不会理。正百岁耳。祖曰。汝善机耶。童曰。佛言若人生百岁。不会诸佛机。不如生一日。而得决了之。祖曰。汝手中者。当何所表。童曰。诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。祖携至本处。受具戒讫。名伽耶舍多。他时闻风吹殿铃声。祖问曰。铃鸣耶风鸣耶。舍多曰。非风铃鸣。我心鸣耳。祖曰。心复谁乎。舍多曰。俱寂静故。祖曰。善哉善哉。继吾道者非子而谁。即付法眼。偈曰。心地本无生。因地从缘起。缘种不相妨。华果亦复尔。祖付法已。右手攀树而化。大众议曰。尊者树下归寂。其垂荫后裔乎。将奉全身于高原建塔。众力不能举。即树下起塔。前汉昭帝十三年丁未也。</p><p>　　圭峰云。尊者攀树化。后诸罗汉欲移之不得。以诸象力挽亦不动。遂就树下焚之。身尽树更蓊郁。</p><p>　　▲十八祖伽耶舍多尊者</p><p>　　摩提国人也。姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好闲静。语非常童。持鉴出游。遇难提尊者得度。后领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。祖曰。是佛弟子。彼闻<a href=\"/remen/fohao.html\" class=\"keylink\" target=\"_blank\">佛号</a>。心神竦然。即时闭户。祖良久扣其门。罗多云。此舍无人。祖曰。答无者谁。(汾阳昭代云。泊合忘却)罗多闻语。知是异人。遽开关延接。祖曰。昔世尊记曰。吾灭后一千年。有大士出现于月氏国。绍隆玄化。今汝值吾。应斯嘉运。于是鸠摩罗多。发宿命智。投诚出家。授具讫付法。偈曰。有种有心地。因缘能发萌。于缘不相碍。当生生不生。祖付法已。踊身虚空。现十八变。化火三昧。自焚其身。众以舍利建塔。汉成帝二十年戊申也。</p><p>　　▲十九祖鸠摩罗多尊者</p><p>　　大月氏国婆罗门之子也。昔为自在<a href=\"/remen/tianren.html\" class=\"keylink\" target=\"_blank\">天人</a>。见菩萨璎珞。忽起爱心。堕生忉利。闻憍尸迦说<a href=\"/remen/banruo.html\" class=\"keylink\" target=\"_blank\">般若</a>波罗蜜多。以法故升梵天。以根利故善说法要。诸天尊为导师。以继祖时至。降月氏。后至中天竺国。有大士名阇夜多。问曰。我家父母素信三宝。而常萦疾瘵。凡所营作。皆不如意。而我邻家。久为旃陀罗行。而身常勇健。所作和合。彼何幸而我何辜。祖曰。何足疑乎。且<a href=\"/remen/shane.html\" class=\"keylink\" target=\"_blank\">善恶</a>之报。有三时焉。凡人但见仁夭暴寿。逆吉义凶。便谓亡<a href=\"/remen/yinguo.html\" class=\"keylink\" target=\"_blank\">因果</a>。虚罪福。殊不知影响相随。毫厘靡忒。纵经百千万劫。亦不磨灭。时阇夜多闻是语已。顿释所疑。祖曰。汝虽已信三业。而未明业从惑生。惑依识有。识依不觉。不觉依心。心本清净。无生灭。无造作。无<a href=\"/remen/baoying.html\" class=\"keylink\" target=\"_blank\">报应</a>。无胜负。寂寂然。灵灵然。汝若入此法门。可与诸佛同矣。一切善恶有为无为。皆如梦幻。阇夜多承言领旨。即发宿慧。恳求出家。(正宗记。祖曰。汝何许人。可白父母而后出家。夜多曰。我国北印度也。去此三千里。然吾有小术。往返亦易。遂行其术。与祖须臾达彼。夜多既闻其父母。祖遂与授具)既受具。祖告曰。吾今寂灭时至。汝当绍行化迹。付法眼偈曰。性上本无生。为对求人说。于法既无得。何怀决不决。又云。此是妙音如来见性清净之句。汝宜传布后学。言讫。即于座上。以指爪剺面。如红莲开。出大光明。照耀四众。而入寂灭。阇夜多建塔。以奉全身。当新室十四年壬午也。</p><p>　　▲二十祖阇夜多尊者</p><p>　　北天竺国人也。智慧渊冲。化导无量。后至罗阅城。敷扬顿教。彼有学众。惟尚辩论。为之首者名婆修盘头。(此云遍行)常一食不卧。六时<a href=\"/remen/lifo.html\" class=\"keylink\" target=\"_blank\">礼佛</a>。清净无欲。为众所归。祖将欲度之。先问彼众曰。此遍行头陀。能修梵行。可得佛道乎。众曰。我师精进。何故不可。祖曰。汝师与道远矣。设苦行历于尘劫。皆虚妄之本也。众曰。尊者蕴何<a href=\"/remen/dexing.html\" class=\"keylink\" target=\"_blank\">德行</a>。而讥我师。祖曰。我不求道。亦不颠倒。我不礼佛。亦不轻慢。我不长坐。亦不<a href=\"/remen/xiedai.html\" class=\"keylink\" target=\"_blank\">懈怠</a>我不一食。亦不杂食。我不知足。亦不贪欲。心无所希。名之曰道。时遍行闻已。发无漏智。欢喜赞叹。祖又语彼众曰。会吾语否。吾所以然者。为其求道心切。夫弦急即断。故吾不赞。令其住安乐地。入诸佛智。复告遍行曰。吾适对众挫抑仁者。得无恼于衷乎。遍行曰。我忆念七劫前。生常安乐国。师于智者月净。记我非久当证斯陀含果。时有大光明菩萨出世。我以老故策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果。我责躬悔过以来。闻诸恶言。如风如响。况今获闻无上甘露。而反生热恼耶。惟愿大慈。以妙道垂诲。祖曰。汝久植众德。当继吾宗。听吾偈曰。言下合无生。同于法界性。若能如是解。通达事理竟。祖付法已。于其座上。以首倒植。象娑罗树枝。奄然而化。众欲阇维。百千人举之不能。乃至诸罗汉以神力举之。亦不能动。众乃炷香祝之。遂颓然委地。阇维收舍利建塔。当后汉明帝十七年甲戌也初月氏国王。闻师德风。躬诣问法。修敬已请开演。祖曰。大王来时好道。今去亦如来时。王叹服。</p><p>　　圆悟勤颂云。至简至易。最尊最贵。往还千圣顶[寧*頁]头。世出世间不思议。弹指圆成八万门。一超直入如来地。</p><p>　　▲二十一祖婆修盘头尊者</p><p>　　罗阅城人也。姓毗舍佉。父光盖。母严一。家富而无子。祷于佛塔。母梦吞明暗二珠因孕。经七日。有一罗汉。名贤众。至其家。光盖设礼。贤众端坐受之。严一出拜。贤众避席云。回礼法身大士。光盖疑之。贤众曰。汝妇怀圣子。生当为世灯慧日。故吾避之。然当一乳而生二子。一名婆修盘头。则吾所尊者也。二名刍尼。(此云野鹊子)昔如来雪山<a href=\"/remen/xiudao.html\" class=\"keylink\" target=\"_blank\">修道</a>。刍尼巢于顶上。佛既成道。刍尼受报为那提国王。佛记云。汝至第二五百年。生罗阅城毗舍佉家。与圣同胞。今无爽矣。后一月果诞二子。尊者婆修盘头。年十五。礼光度罗汉出家。感毗婆诃菩萨与之授戒。行化至那提国。彼王名常自在。有二子。长名摩诃罗。次名摩拿罗。王问祖曰。罗阅城土风。与此何异。祖曰。彼曾三佛出世。今王国有二师化导。王曰。二师者谁。祖曰。佛记第二五百年。有二神力大士。出家继圣。一即王之次子摩拿罗。吾虽德薄。亦当其一。初那提国有恶象为害。拿罗生而象息。至是三十年矣。人尚不知其所以息。王方同祖语。忽使者报。有象巨万逼城。王忧之。祖曰。拿罗出患解矣。王试命拿罗出。拿罗遂出城南。向象抚腹大喝。城为震动。群象颠仆。顷皆驰散。至是人始知三十年之安。以拿罗也。王大敬信。命拿罗依祖出家。祖即与授具。付法偈曰。泡幻同无碍。如何不了悟。达法在其中。非今亦非古。付法已。踊身高半由旬。屹然而住。四众告曰。愿尊者无为神通。我辈欲收舍利。遂复座入寂。阇维舍利建塔。汉殇帝十二年丁巳也。</p><p>　　圭峰云。通达一切修多罗义。分别宣说。广化众生。疑是天亲。未敢为定。</p><p>　　▲二十二祖摩拿罗尊者</p><p>　　姓刹帝利。父常自在王。受盘头尊者命。祖遂出家。传法至西印土。彼国王名得度。瞿昙种族。事佛精进。一日于行道处。忽现一塔。高尺四寸。欲举以供养。竭众力莫能举。王大会四众。问所由。众莫能知。祖曰。此阿育王塔。感王精进故现耳。王曰。敢问法要。祖曰。佛法能具七事。去三物。乃可学。王问。三物七事为何。祖曰。所去三物。贪嗔痴。所具七事。大慈欢喜无我勇猛<a href=\"/remen/154932.html\" class=\"keylink\" target=\"_blank\">饶益</a>降魔无证。人所以明了不明了。以此耳。王闻已曰。至圣难逢。世乐非久。即传位太子出家。七日而证四果。祖深加慰诲曰。汝居此国。善自度人。今异域有大法器。吾当往化。得度曰。师应迹十方。动念当至。宁劳往耶。祖曰。然。于是焚香遥语月支国鹤勒那比丘曰。汝教导鹤众。<a href=\"/remen/daoguo.html\" class=\"keylink\" target=\"_blank\">道果</a>将证。宜自知之。时鹤勒那。为彼国王宝印。说修多罗偈。忽睹异香成穗。王曰。是何祥也。曰西印土摩拿罗尊者将至。此信香也。王与鹤勒那。俱西向作礼。祖亦以手东向三点于地答之。即辞得度。与其具通众凌虚。趣月支国。鹤勒那与宝印。迎祖至王宫供养。异日鹤勒那问祖曰。我止林间已经九白。(印土以一年为一白)有弟子龙子者。幼而聪慧。我于三世推穷。莫知其本。祖曰。此子于第五劫中。生妙喜国婆罗门家。曾以栴檀施于佛宇。作槌撞钟。受报聪敏。为众钦仰。又问。我有何缘而感鹤众。祖曰。于第四劫中。尝为比丘。当赴会龙宫。汝诸弟子咸欲随从。汝观五百众中。无有一人堪任妙供。时诸弟子曰。师尝说法。于食等者于法亦等。今既不然。何圣之有。汝即令赴会。坐是滥食。报为羽族。师弟夙缘。故今相随。鹤勒那曰。以何方便令彼解脱。祖曰。吾有无上法宝。汝当听受化未来际。乃说偈曰。心随万境转。转处实能幽。随流认得性。无喜亦无忧。鹤众闻偈飞鸣而去。祖即踊身空中。呈十八变。返座指地。发一神泉。复说偈曰。心地清净泉。能润于一切。从地而涌出。遍济十方世。(宗镜作遍满十方际)偈已泊然寂灭。鹤。勒那与宝印王建塔。以奉全身。汉桓帝十九年乙巳也。</p><p>　　▲二十三祖鹤勒那尊者</p><p>　　月支国人。姓婆罗门。父千胜。母金光。以求子祷于七佛金幢。梦须弥顶有神童。持金环云。我来。及诞而天雨花。国王以其有神征。乳于宫中。宫嫔育之。即分身各为其子。有千许。王曰。我无储嗣。将育尔为太子。今者千身。孰为正子哉。言已一子放光。忽皆不见。而见于其父母家。王莫能如何。七岁睹民间淫祠。恶其宰杀。入庙叱之。庙貌遂隳。乡党称之为圣子。至年二十二出家。栖一林间九白。诵大般若。感鹤众相随。三十得法。行化至中印土。为其王无畏海说法。感日月天子礼拜其前。王目见之。乃问祖。日月国土总有多少。祖曰。千释迦所化世界。各有百亿迷卢日月。我若广说。即不能尽。王闻忻然。时祖演无上道。度有缘众。有上足龙子早夭。其兄师子。博通强记。事婆罗门。将葬龙子。而众力举其柩。不能动。祖谓师子曰。昔汝弟欲冥福汝。而塑一佛像。汝方信婆罗门投于地。今汝弟虽谢世。犹欲感悟汝。故示斯异。汝亟供像。柩斯举矣。师子奉命。而柩举。未几婆罗门师死。师子乃归依尊者。问曰。我欲求道。当何用心。祖曰。汝欲求道。无所用心。曰既无用心。谁作佛事。祖曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时祖忽指东北问曰。是何气象。师子曰。我见气如白虹贯乎天地。复有黑气五道。横亘其中。祖曰。其兆云何。曰莫可知矣。祖曰。吾灭后五十年。北天竺国当有难起。婴在汝身。吾将灭已。今以法眼付嘱于汝。善自护持。乃说偈曰。认得心性时。可说不思议。了了无可得。得时不说知。师子比丘闻偈欣惬。然未晓将罹何难。祖乃密示之。言讫现十八变。而归寂。阇维毕。分舍利各欲兴塔。祖复现形空中而说偈曰。一法一切法。一切一法摄。吾身非有无。何分一切塔。大众闻偈。遂不复分。就驮都场而建塔。后汉献帝二十年己丑也。</p><p>　　▲二十四祖师子比丘尊者</p><p>　　中印度人。姓婆罗门。得法游方至罽宾国。有沙门波利迦。(或云波黎迦)本习小乘禅观。其学徒有五。曰禅定。曰知见。曰执相。曰舍相。曰不语。祖谓持不语者曰。<a href=\"/\" class=\"keylink\" target=\"_blank\">佛教</a>勤衍般若。孰为不语而反佛说耶。谓舍相者曰。佛教威仪具足。梵行清白。岂舍相耶。谓执相者曰。佛土清净。自在无著。何执相耶。谓知见者曰。诸佛知见无所得故。此法微妙。觉闻不及。无为无相。何知见耶。四众皆服从。惟禅定师达磨达者。闻四众义屈。愤悱而来。祖曰。仁者习定。何当来此。既至于此。胡云习定。彼曰。我虽来此。心亦不乱。定随人习。岂在处所。祖曰。仁者既来。其习亦至。既无处所。岂在人习。彼曰。定习人故。非人习定。我当来此。其定常习。祖曰。人非习定。定习人故。当自来时。其定谁习。彼曰。如净明珠内外无翳。定若通达。必当如此。祖曰。定若通达。一似明珠。今见仁者。非珠之徒。彼曰。其珠明彻。内外悉定。我心不乱。犹若此净。祖曰。其珠无内外。仁者何能定。秽物非动摇。此定不是净。达磨达闻已。遂作礼曰。我于学道。盖虚劳耳。尊者幸有以教我。殷勤哀请。祖曰。诸佛禅定无有所得。诸佛觉道无有所证。无得无证。是真解脱。酬因答果。世之业报。于此法中悉不如是。达磨达蒙祖开悟。心地朗然。祖既摄五众。名闻遐迩。方求法嗣。遇一长者。引其子问祖曰。此子名斯多。当生便拳左手。年二十矣。终未能舒。愿尊者示其宿因。祖睹之即以手接曰。可还我珠。童子遽开手奉珠。众皆惊异。祖曰。吾前报为僧。有童子名婆舍。吾尝赴西海斋。受嚫珠付之。今还吾珠。理固然矣。长者遂令出家。祖会众圣与授具。以前缘故。名婆舍斯多。祖即谓之曰。吾师密有悬记。罹难非久。如来正法眼藏今当付汝。汝应保护。普润来际。偈曰。正说知见时。知见俱是心。当心即知见。知见即于今。祖说偈已。以僧伽黎密付斯多。俾之他国。随机演化。斯多受教。直抵南天。祖谓难不可以苟免。独留罽宾。时本国有外道二人。一名摩目多。二名都落遮。学诸幻法。欲共谋乱。诡为释子。潜入王宫。其王弥罗崛。遂灭毁释教。秉剑至尊者所问曰。师得蕴空否。祖曰。已得蕴空。王曰。离<a href=\"/remen/shengsi.html\" class=\"keylink\" target=\"_blank\">生死</a>否。祖曰。已离生死。王曰。既离生死。可施我头。祖曰。身非我有。何吝于头。王即挥刃断尊者首。白乳涌高数尺。王之右臂旋亦堕地。七日而终。太子光首叹曰。吾父何故自取其祸。延众忏悔。时象白山有仙人。深明因果。言师子与罗崛。往世皆为白衣。以嫉法胜故。阴戕于崛。乃今偿焉。众遂以祖报体建塔。当魏废帝齐王二十年己卯也。</p><p>　　玄沙备云。大小师子尊者。头也不解作得主玄觉征云。且道斩著斩不著汾阳昭别云。知师不吝雪窦显云。作家君王天然有在翠岩芝云。当时尊者引颈。王便举刃。当恁么时。有人出来谏得住么。至今无人断此公案。如今衲僧作么生断天童华拈诸师语云。玄沙云大小尊者头也不解作得主。随氀[叟*毛]。玄觉征云且道斩著斩不著。将虾钓鳖。汾阳别云知师不吝。将错就错。雪窦云作家君王天然有在。提水放火。翠岩芝云当时王举剑师子引颈。当恁么时有人谏得住么。至今无人断此公案。如今衲僧作么生断。莫要说梦。芭蕉云。卖宝撞著瞎波斯。诬人之罪。琅玡云。罽宾好一口剑。争奈剑上无眼。尊者好个师子。要且不解返踯。贼过后张弓。复云。这一队汉。被山僧剿绝了也。还见师子尊者么。蓦拈拄杖卓一下云。修身慎行恐辱先也黄龙新云。黄龙要问雪窦。既是作家君王。因甚臂落。径山杲云。孟八郎汉又恁么去孤峰深颂云。本是山中人。爱说山中话。五月卖松风。人间恐无价永明颂云。尊者理非谬。玄沙语甚奇。首随锋刃落。彼此没毫厘。幻寄曰。大小永明。作座主见解。唐突般若。</p><p>　　▲二十五祖婆舍斯多</p><p>　　罽宾国人。姓婆罗门。父寂行。母常安乐。初母梦得神剑。因而有孕。既诞拳左手。遇师子尊者付法。(语在师子章)后至中印度。国王迦胜设礼供养。有外道无我尊。先亦为王礼重。乃于王前论义冀胜。祖自重。谓祖曰。我解默论。不假言说。祖曰。孰知胜负。彼曰。不争胜负。但取其义。祖曰。汝以何为义。彼曰。无心为义。祖曰。汝既无心。岂得义乎。彼曰。我说无心。当名非义。祖曰。汝说无心。当名非义。我说非心。当义非名。彼曰。当义非名。谁能辨义。祖曰。汝名非义。此名何名。彼曰。为辨非义。是名无名。祖曰。名既非名。义亦非义。辨者是名。当辨何物。如是往返五十九番。外道杜口信伏。(妙喜曰。婆舍斯多。何用忉怛。当时若见它道请师默论不假言说。便云义堕也。即今莫有与妙。喜默论者么或有衲僧出来道义堕也。我也知你在鬼窟里作活计)于时祖忽面北合掌长吁曰。我师师子尊者。今日遇难。斯可伤焉。即辞王南迈。至南天潜隐山谷。王天德迎请供养。王有二子。长曰德胜。凶暴而色力充盛。次曰不如蜜多。和柔而常婴疾苦。王以问尊者。为陈因果。王敬信受。有咒术师。忌祖。置毒食中。祖知而食之。彼反受毒。遂投祖出家。后六十载。德胜即位。惑外道说。因诘祖曰。师子尊者已遇罽宾国王难。何缘付法。祖出师子尊者所付僧伽黎示胜。胜命焚之。衣出五色光。薪尽如故。胜乃追悔致礼。初胜欲抑尊者。不如蜜多往谏。因囚之。至是立出蜜多。蜜多遂求出家。祖问曰。汝欲出家。当为何事。蜜多曰。我若出家。不为其事。祖曰。不为何事。蜜多曰。不为俗事。祖曰。当为何事。蜜多曰。当为佛事。祖曰。王子智慧天至。必诸圣降迹。即度出家。侍祖六年。后于王宫受具。羯磨之际。大地震动。乃付法偈曰。圣人说知见。当境无是非。我今悟真性。无道亦无理。不如蜜多受偈已。问衣可传乎。祖曰。此衣为难故。假以证明。汝身无难。化被十方。何假传衣。不如蜜多作礼。祖现神变。化三昧火自焚。平地舍利可高一尺。德胜王建浮图閟之。东晋明帝太宁三年乙酉岁也。</p><p>　　传法记云。祖踊身虚空。现十八变。放大光明。照耀天地。即于空中化火自焚。雨舍利。不堕地。众以衣裓接之。又云。祖又名婆罗多那。又名婆罗多罗。此二名华云别业泉众。初中天竺王苑有泉。热不可探。王迦胜以问祖。祖曰。泉热有三。一下有热石。二鬼业。三神业。此神业也。因命爇香临泉为其忏悔。须臾有神见谢得度脱。七日而泉清冷如常泉。故中竺北竺。复以二名称之。</p><p>　　▲二十六祖不如蜜多尊者</p><p>　　姓刹帝利。南印度王子。得法后至东印度。其王坚固。奉外道师长爪梵志。祖至。王问曰。师来何为。曰将度众生。曰以何法度。曰各以其类度之。梵志即化一大山于祖顶上。势且下压。祖指之。山遽移在彼众顶上。复以手按地。地动。五百外道皆不能立。梵志怖惧忏礼。祖复按地地静。指山山灭。王异日大治斋。集诸外道。恳祖预会。祖初不欲行。而知所会地将陷乃往。王曰。师肯来耶。祖曰。吾非应供。来救死耳。此地已为龙窟。须臾当下陷。王恐。与其众如高原。反顾其地。已渊然成湫矣。王益敬信。祖为演法。且曰。王国有圣人。当继我法。先是东印有婆罗门子。年二十。幼失父母。不知名氏。或自言璎珞。人遂名曰璎珞童子。丐行闾里。有问汝行何急。即曰汝行何缓。问何姓。即曰与汝同姓。人莫测之。一日王与祖同车而出。璎珞稽首于前。祖曰。汝忆往事否。珞曰。我念往劫中。与师同居。师演摩诃般若。我演甚深修多罗。今日之事。盖契昔因。祖顾王曰。此大势至菩萨也。继后出二人。一人化南印度。一人缘在震旦。九年却返此方。即以昔因故。名为般若多罗。付法偈曰。真性心地藏。无头亦无尾。应缘而化物。方便呼为智。付法已。即辞王曰。化缘已终。将归寂灭。愿王于最上乘。无忘外护。即还本座。现形如日。少顷复呈十八变。出三昧火自焚。雨金色舍利。王以金塔閟之。东晋孝武太元十三年戊子也。</p><p>　　▲二十七祖般若多罗尊者</p><p>　　东印度人。得法后至南印度。彼王名香至。尊重供养。度越伦等。又施无价宝珠。时王有三子。曰月净多罗。曰功德多罗。曰菩提多罗。其季开士也。祖欲试其所得。乃以所施珠。问三王子曰。此珠圆明。有能及否。月净功德皆曰。此珠七宝中尊。固无逾也。菩提曰。此是世宝。未足为上。于诸宝中法宝为上。此是世光。未足为上。于诸光中智光为上。此是世明。未足为上。于诸明中心明为上。此珠光明。不能自照。要假智光。光辨于此。既辨此已。即知是珠。既知是珠。即明其宝。若明其宝。宝不自宝。若辨其珠。珠不自珠。珠不自珠者。要假智珠而辨世珠。宝不自宝者。要假智宝以明法宝。然则师有其道。其宝即现。众生有道。心宝亦然。祖叹其辩慧。乃复问曰。于诸物中何物无相。曰于诸物中不起无相。又问。于诸物中何物最高。曰于诸物中人我最高。又问。于诸物中何物最大。曰于诸物中法性最大。祖知是法器。以时尚未至。且默而混之。(妙喜曰。说得道理好。归依佛法僧)及香至王厌世。众皆号绝。菩提多罗。独于柩前入定。经七日而出。遂依祖求出家。既受具。祖告曰。如来以正法眼。付大迦叶。如是展转乃至于我。我今嘱汝。听吾偈曰。心地生诸种。因事复生理。果满菩提圆。花开世界起。祖付法已。即于座上起立。舒左右手。各放光明二十七道。五色晃曜。又踊身虚空。高七多罗树。化火自焚。空中舍利如雨。大众建塔。收供。当宋孝武大明元年丁酉也。</p><p>　　祖因东印度国王请斋次。王乃问。诸人尽转经。师独为何不转。祖曰。贫道出息不随众缘。入息不居蕴界。常转如是经。百千万亿卷。非但一卷两卷。</p> </div>"
    }
]