[
    {
        "title": "老僧在什麼處",
        "author": null,
        "date": "2014-07-23",
        "html": "<div class=\"B1_text\">\n<p>　　時有西天大耳<a href=\"/remen/sanzang.html\" class=\"keylink\" target=\"_blank\">三藏</a>到京,云得他心通。肅宗命南陽慧忠國師試驗。三藏纔見師便禮拜,立於右邊。</p><p>　　師問曰:「汝得他心通那?」</p><p>　　對曰:「不敢!」</p><p>　　師曰:「汝道老僧即今在甚麼處?」</p><p>　　曰:「和尚是一國之師,何得卻去西川看競渡?」</p><p>　　良久,再問:「汝道老僧即今在甚麼處?」</p><p>　　曰:「和尚是一國之師,何得卻在天津橋上看弄猢猻?」</p><p>　　師良久,復問:「汝道老僧只今在甚麼處?」藏罔測,</p><p>　　師叱曰:「這野狐精,他心通在甚麼處!」藏無對。</p> </div>"
    }
]