[
    {
        "title": "世尊指地",
        "author": null,
        "date": "2014-07-23",
        "html": "<div class=\"B1_text\">\n<p>　　示众云。一尘纔举。大地全收。疋马单枪。开疆展土。便可随处作主。遇缘即宗底。是甚么人。</p><p>　　举。<a href=\"/remen/shizun.html\" class=\"keylink\" target=\"_blank\">世尊</a>与众行次(随他脚跟转)以手指地云。此处宜建梵剎(太岁头上不合动土)帝释将一茎草。插于地上云。建梵剎已竟(修造不易)世尊微笑(赏罚分明)。</p><p>　　师云。世尊因布发掩泥。献花于然灯佛。佛指布发处云。此一方地。宜建一剎。时有贤首长者。插标于指处云。建剎已竟。诸天散花。赞叹庶子有大智矣。天童举话。大同小异。万松道。世尊祖业转典与然灯。便有长者承头收后。如今交付与天童。须要出个合同文契。颂云。</p><p>　　百草头上无边春(夹山犹在)</p><p>　　信手拈来用得亲(入荒田不拣)</p><p>　　丈六金身<a href=\"/remen/gongde.html\" class=\"keylink\" target=\"_blank\">功德</a>聚(不审)</p><p>　　等闲携手入红尘(逢场作戏)</p><p>　　尘中能作主(一朝权在手)</p><p>　　化外自来宾(看取令行时)</p><p>　　触处生涯随分足(不从人得)</p><p>　　未嫌伎俩不如人(面无惭色)</p><p>　　师云。天童先以四句颂公案了。然后铺舒梗概。展演化风。赵州拈一茎草。作丈六金身用。世尊当风指出。帝释信手拈来。天童人境交加颂出。非但古圣。尔即今尘中作得主。化外亦来宾。且道。风流刘驸马。起此报恩院。与帝释插草同别。师竖起拂子云。千年<a href=\"/remen/changzhu.html\" class=\"keylink\" target=\"_blank\">常住</a>一朝僧。</p> </div>"
    }
]