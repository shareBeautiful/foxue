[
    {
        "title": "观是何人？心是何物",
        "author": null,
        "date": "2014-07-23",
        "html": "<div class=\"B1_text\">\n<p>　　牛头山法融禅师者,润州延陵人也。姓韦氏。年十九,学通经史。寻阅大部<a href=\"/remen/banruo.html\" class=\"keylink\" target=\"_blank\">般若</a>,晓达真空。</p><p>　　忽一日叹曰:“儒道世典,非究竟法。般若正观,出世舟航。”遂隐茅山,投师落发。</p><p>　　后入牛头山幽栖寺北岩之石室,有百鸟御花之异。唐贞观中,四祖遥观气象,知彼山有奇异之人,乃躬自寻访。问寺僧:</p><p>　　“此间有道人否?”</p><p>　　曰:“<a href=\"/remen/chujia.html\" class=\"keylink\" target=\"_blank\">出家</a>儿那个不是道人?”</p><p>　　祖曰:“阿那个是道人?”</p><p>　　僧无对。别僧曰:“此去山中十里许,有一懒融,见人不起,亦不合掌,莫是道人么?”</p><p>　　祖遂入山,见师端坐自若,曾无所顾。祖问曰:“在此作甚么?”</p><p>　　师曰:“观心。”</p><p>　　祖曰:“观是何人?心是何物?”</p><p>　　师无对,便起作礼曰:“大德高栖何所?”</p><p>　　祖曰:“贫道不决所止,或东或西。”</p><p>　　师曰:“还识道信禅师否?”</p><p>　　祖曰:“何以问他?”</p><p>　　师曰:“向德滋久,冀一礼谒。”</p><p>　　祖曰:“道信禅师,贫道是也。”</p><p>　　师曰:“因何降此?”</p><p>　　祖曰:“特来相访,莫更有宴息之处否?”</p><p>　　师指后面曰:“别有小庵。”遂引祖至庵所。绕庵,唯见虎狼之类。祖乃举两手作怖势。师曰:“犹有这个在。”</p><p>　　祖曰:“这个是甚么?”</p><p>　　师无语。少选,祖却于师宴坐石上书一佛字,师睹之竦然。祖曰:“犹有这个在。”</p> </div>"
    }
]