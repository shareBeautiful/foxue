[
    {
        "title": "俱胝竖指",
        "author": null,
        "date": "2014-07-23",
        "html": "<div class=\"B1_text\">\n<p>　　俱胝和尚。凡有诘问。唯举一指。后有童子。因外人问。和尚说何法要。童子亦竖指头。胝闻。遂以刃断其指。童子负痛号哭而去。胝复召之。童子回首。胝却竖起指。童子忽然领悟。胝将顺世。谓众曰。吾得天龙一指头禅。一生受用不尽。言讫示灭。</p><p>　　无门曰。俱胝并童子悟处。不在指头上。若向者里见得。天龙同俱胝并童子。与自己一串穿却。</p><p>　　颂曰。</p><p>　　俱胝钝置老天龙利刃单提勘小童</p><p>　　巨灵抬手无多子分破华山千万重</p> </div>"
    }
]