[
    {
        "title": "米蟲",
        "author": null,
        "date": "2014-07-23",
        "html": "<div class=\"B1_text\">\n<p>　　石霜慶諸禪師初在溈山為米頭。</p><p>　　一日篩米次,溈曰:「施主物,莫拋撒。」</p><p>　　師曰:「不拋撒。」</p><p>　　溈於地上拾得一粒曰:「汝道不拋撒,這個是甚麼?」師無對。</p><p>　　溈又曰:「莫輕這一粒,百千粒盡從這一粒生。」</p><p>　　師曰:「百千粒從這一粒生,未審這一粒從甚麼處生?」</p><p>　　溈呵呵大笑,歸方丈。</p><p>　　溈至晚,上堂曰:「大眾!米裡有蟲,諸人好看。」</p> </div>"
    }
]