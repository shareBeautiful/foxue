[
    {
        "title": "纸衣道者",
        "author": null,
        "date": "2014-07-23",
        "html": "<div class=\"B1_text\">\n<p>　　纸衣道者来参。师问。莫是纸衣道者否。云不敢。师曰。如何是纸衣下事。道者云。一裘才挂体。万法悉皆如。师曰。如何是纸衣下用。道者近前应诺便立脱。师曰。汝秖解恁么去。何不解恁么来。道者忽开眼问云。一灵真性不假胞胎时如何。师曰。未是妙。道者云。如何是妙。师曰。不借借。道者珍重便化。师示颂曰。觉性圆明<a href=\"/remen/wuxiang.html\" class=\"keylink\" target=\"_blank\">无相</a>身。莫将知见妄疏亲。念异便于玄体昧。心差不与道为邻。情分万法沈前境。识鉴多端丧本真。如是句中全晓会。了然无事昔时人。</p> </div>"
    }
]