[
    {
        "title": "指月录卷之四",
        "author": null,
        "date": "2014-07-23",
        "html": "<div class=\"B1_text\">\n<p>　　东土祖师</p><p>　　▲初祖<a href=\"/remen/puti.html\" class=\"keylink\" target=\"_blank\">菩提</a>达磨大师者</p><p>　　南<a href=\"/remen/tianzhu.html\" class=\"keylink\" target=\"_blank\">天竺</a>国香至王第三子也。姓刹帝利。本名菩提多罗。后于<a href=\"/remen/banruo.html\" class=\"keylink\" target=\"_blank\">般若</a>多罗尊者得法。尊者谓曰。汝于诸法已得通量。达磨者通大之义也。宜名达磨。因改今名。(祖问尊者。当往何国作佛事。者曰。汝虽得法。未可远游。且止南天。待吾灭后六十七载。当往震旦。设大法药。直接上根。慎勿远行衰于日下。祖又曰。彼有大士堪为<a href=\"/remen/faqi.html\" class=\"keylink\" target=\"_blank\">法器</a>否。千载之下有留难否。者曰。汝所化之方。获菩提者不可胜数。吾灭后六十余年。彼国有难。水中文布。自善降之。汝至南方勿住。彼惟好有为功业。不见佛理。汝纵到彼。亦不可久留。听吾偈曰。路行跨水复逢羊。独自栖栖暗渡江。日下可怜双象马。二株嫩桂久昌昌。又问曰。此后更有何事。者曰。从是已去一百五十年。而有小难。听吾谶。偈曰。心中虽吉外头凶。川下僧房名不中。为遇毒龙生武子。忽逢小鼠寂无穷。又问。此后如何。者曰。却后二百二十年。林下见一人。当得<a href=\"/remen/daoguo.html\" class=\"keylink\" target=\"_blank\">道果</a>。听吾谶曰。震旦虽阔无别路。要假儿孙脚下行。金鸡解衔一粒粟。<a href=\"/remen/gongyang.html\" class=\"keylink\" target=\"_blank\">供养</a>十方罗汉僧。复演诸偈。皆预谶<a href=\"/\" class=\"keylink\" target=\"_blank\">佛教</a>隆替事。具宝林传。及圣胄集)祖恭禀教义。服勤四十年。迨尊者顺世。遂演化本国。时有二师。一名佛大先。二名佛大胜多。本与祖同学。<a href=\"/remen/fotuo.html\" class=\"keylink\" target=\"_blank\">佛陀</a>跋陀小乘禅观。佛大先既遇般若波罗尊者。舍小趣大。与祖并化。时号为二<a href=\"/remen/ganlu.html\" class=\"keylink\" target=\"_blank\">甘露</a>门矣。而佛大胜多。更分徒而为六宗。第一有相宗。第二<a href=\"/remen/wuxiang.html\" class=\"keylink\" target=\"_blank\">无相</a>宗。第三定慧宗。第四戒行宗。第五无得宗。第六寂静宗。各封己解。别展化源。祖喟然叹曰。彼之一师已陷牛迹。况复支离而分六宗。我若不除。永缠邪见。言已微现神力。至有相宗所问曰。一切诸法何名实相。彼众中有一尊长萨婆罗。答曰。于诸相中不互诸相。是名实相。祖曰。一切诸相而不互者。若名实相。当何定耶。彼曰。于诸相中实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不定故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰。实相不变。变即非实。于有无中。何名实相。萨婆罗心知圣师悬解潜达。即以手指<a href=\"/remen/xukong.html\" class=\"keylink\" target=\"_blank\">虚空</a>曰。此是<a href=\"/remen/shijian.html\" class=\"keylink\" target=\"_blank\">世间</a>有相。亦能空故。当我此身得似此否。祖曰。若解实相。即见非相。若了非相。其色亦然。当于色中不失色体。于非相中不碍有故。若能是解。此名实相。彼众闻已。心意朗然。钦礼信受。祖瞥然匿迹。至无相宗所而问曰。汝言无相。当何证之。彼众中有波罗提者。答曰。我明无相。心不现故。祖曰。汝心不现。当何明之。彼曰。我明无相。心不取舍。当于明时。亦无当者。祖曰。于诸有无。心不取舍。又无当者。诸明无故。彼曰。入佛<a href=\"/remen/sanmei.html\" class=\"keylink\" target=\"_blank\">三昧</a>。尚无所得。何况无相而欲知之。祖曰。相既不知。谁云有无。尚无所得。何名三昧。彼曰。我说不证。证无所证。非三昧故。我说三昧。祖曰。非三昧者。何当名之。汝既不证。非证何证。波罗提闻祖辨析。即悟本心。礼谢于祖。<a href=\"/remen/chanhui.html\" class=\"keylink\" target=\"_blank\">忏悔</a>往谬。祖记曰。汝当得果。不久证之。此国有魔。非久降之。言已忽然不现。至定慧宗所问曰。汝学定慧。为一为二。彼众中有婆兰陀者。答曰。我此定慧。非一非二。祖曰。既非一二。何名定慧。彼曰。在定非定。处慧非慧。一即非一。二亦不二。祖曰。当一不一。当二不二。既非定慧。约何定慧。彼曰。不一不二。定慧能知。非定非慧。亦复然矣。祖曰。慧非定故。然何知哉。不一不二。谁定谁慧。婆兰陀闻之。疑心冰释。至第四戒行宗所问曰。何者名戒。云何名行。当此戒行为一为二。彼众中有一贤者。答曰。一二二一。皆彼所生。依教无染。此名戒行。祖曰。汝言依教。即是有染。一二俱破何言依教。此二违背。不及于行。内外非明。何名为戒。彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。祖曰。俱是俱非。何言清净。既得通故。何谈内外。贤者闻之即自惭服。至无得宗所问曰。汝云无得。无得何得。既无所得。亦无得得。彼众中有宝静者。答曰。我说无得。非无得得。当说得得。无得是得。祖曰。得既不得。得亦非得。既云得得。得得何得。彼曰见得非得。非得是得。若见不得。名为得得。祖曰。得既非得。得得无得。既无所得。当何得得。宝静闻之顿除疑网。至寂静宗所问曰。何名寂静。于此法中谁静谁寂。彼众中有尊者答曰。此心不动。是名为寂。于法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。于彼空空。故名寂静。祖曰。空空已空。诸法亦尔。寂静无相。何静何寂。彼尊者闻师指诲。豁然开悟。于是六众咸誓归依。化被南天。声驰五印。经六十载。度无量众。后值异见王欲毁<a href=\"/remen/fofa.html\" class=\"keylink\" target=\"_blank\">佛法</a>。王故祖之侄也。祖悯之欲开其蒙。而六众亦各念。佛法有难。师将何所匡济。祖遥知众意。弹指应之。六众悉闻云。此我师信响也。皆至祖所。祖曰。一翳蔽空。孰为翦之。前无相宗宗胜欲行。祖曰。汝虽辩慧。道力未全。且与王<a href=\"/remen/wuyuan.html\" class=\"keylink\" target=\"_blank\">无缘</a>。胜辞祖。竟至王所。广陈法要。王曰。汝今所解。其法何在。宗胜曰。如王治化。当合其道。王所有道。其道何在。王曰。我所有道。将除邪法。汝所有法。将伏何人。祖不起于座。悬知宗胜义堕。召波罗提曰。宗胜不禀吾语。与王论屈。汝急往救。波罗提曰。愿假神力。言讫云起足下。遂乘以见王。王正问宗胜。忽见愕然。忘其所问。而顾波罗提曰。乘空来者是正是邪。提曰。我非邪正。而来正邪。王心若正。我无邪正。王虽惊异。而骄慢方炽。即摈宗胜令出。波罗提曰。王既有道。何摈<a href=\"/remen/shamen.html\" class=\"keylink\" target=\"_blank\">沙门</a>。我虽无解。愿王致问。王怒而问曰。何者是佛。提曰。见性是佛。王曰。师见性否。提曰。我见<a href=\"/remen/foxing.html\" class=\"keylink\" target=\"_blank\">佛性</a>。王曰。性在何处。提曰。性在作用。王曰。是何作用。我今不见。提曰。今现作用。王自不见。王曰。于我有否。提曰。王若作用。无有不是。王若不用。体亦难见。王曰。若当用时。几处出现。提曰。若出现时。当有其八。王曰。其八出现。当为我说。波罗提即说。偈曰。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。咨询法要。(妙喜云。即今敢问诸人。那个是佛性。那个是精魂)王复问波罗提。师承为谁。提曰。大王之叔菩提达磨也。王闻遽来近臣。迎祖至王宫。祖为王忏悔往非。王闻泣谢。随诏宗胜归国。近臣曰。宗胜被谪时。已捐躯投崖矣。祖曰。胜尚在。召之当至。初胜受摈。耻不能正王。遂投身危崖。俄有神人。以手捧承。置于岩上。胜曰。我忝沙门。当与<a href=\"/remen/zhengfa.html\" class=\"keylink\" target=\"_blank\">正法</a>为主。不能抑绝王非。是以捐身。自责。神何佑助。愿示所以。于是神人乃说偈曰。师寿于百岁。八十而造非。为近至尊故。熏修而入道。虽具少<a href=\"/remen/zhihui.html\" class=\"keylink\" target=\"_blank\">智慧</a>。而多有彼我。所见诸贤等。未尝生珍敬。二十年<a href=\"/remen/gongde.html\" class=\"keylink\" target=\"_blank\">功德</a>。其心未恬静。聪明轻慢故。而获至于此。得王不敬者。常感果如是。自今不疏怠。不久成奇智。诸圣悉存心。如来亦复尔。胜闻偈欣然。遂宴坐岩间。至是王遣使山中召胜。祖谓王曰。知胜来乎。王曰未知。祖曰。再命乃来耳。使者至山。而胜辞。果再命乃至祖念东震旦国。佛记后五百岁。般若智灯运光于彼。遂嘱<a href=\"/remen/dizi.html\" class=\"keylink\" target=\"_blank\">弟子</a>不若蜜多罗。住天竺传法。而躬至震旦。乃辞祖塔。别学侣。且谓王曰。勤修白业。吾去一九即回。祖泛重溟。凡三周寒暑。达于南海。实梁普通七年庚子岁。九月二十一日也。广州刺史萧昂。具礼迎供。表闻武帝。帝遣使斋诏迎请。以十月一日至金陵。帝问曰。朕即位以来。造寺写经度僧。不可胜纪。有何功德。祖曰。并无功德。帝曰。何以无功德。祖曰。此但人天小果有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德不以世求。帝又问。如何是圣谛第一义。祖曰。廓然无圣。帝曰。对朕者谁。祖曰不识。帝不悟。</p><p>　　雪窦颂云。圣谛廓然。何当辨的。对朕者谁。还云不识。因兹暗渡江。岂免生荆棘。阖国人追不再来。千古万古空相忆。休相忆。清风匝地有何极。顾视左右云。这里还有祖师么。唤来与老僧洗脚○别记云。帝后举问志公。公曰。陛下还识此人不。帝曰不识。公曰。此是观音大士传<a href=\"/remen/foxin.html\" class=\"keylink\" target=\"_blank\">佛心</a>印。帝悔欲遣使追请。公曰。莫道遣一使请。阖国人去。他未采著在。圜悟勤云。武帝道不识且道与达磨道底。是同是别。似则也似。是即未是。人多错会道。前来达磨是答他禅。后来武帝是对他志公问。乃相识之识。且得没交涉。当时志公恁么问。且道作么生只对。何不一棒打杀。免见涂糊志公化在天监十三年。相去已久。此必缪传。今录此者。以勤公拈语也。</p><p>　　祖知机不契。是月十九日。潜回江北。十一月二十三日。届洛阳。寓止嵩山少林寺。面壁而坐。终日默然。人莫之测。谓之壁观<a href=\"/remen/poluomen.html\" class=\"keylink\" target=\"_blank\">婆罗门</a>。有僧神光。久居伊洛。博览群籍。善谈玄理。每叹曰。孔老之教。礼术风规。庄易之书。未尽妙理。近闻达磨大士。住止少林。至人不遥。当造玄境。遂诣祖参承。祖常端坐面壁。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。值大雪。光夜侍立。迟明积雪过膝。立愈恭。祖顾而悯之。问曰。汝久立雪中。当求何事。光悲泪曰。惟愿和尚慈悲。开甘露门。广度群品。祖曰。诸佛无上妙道。旷劫精勤。难行能行。非忍而忍。岂以小德小智轻心慢心。欲冀真乘。徒劳勤苦。光闻祖诲励。潜取利刀。自断左臂。置于祖前。祖知是法器。乃曰。诸佛最初求道。为法忘形。汝今断臂吾前。求亦可在。祖遂因与易名曰慧可。乃曰。诸佛法印即得闻乎。祖曰。诸佛法印。匪从人得。可曰。我心未宁。乞师与安。祖曰。将心来与汝安可良久曰。觅心了不可得。祖曰。我与汝安心竟。</p><p>　　芭蕉清云。金刚与泥人揩背。圜悟勤云。正当与么时。法身在甚么处。</p><p>　　越九年。欲返天竺。命门人曰。时将至矣。汝等盍言所得乎。有道副对曰。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空。<a href=\"/remen/wuyin.html\" class=\"keylink\" target=\"_blank\">五阴</a>非有。而我见处。无一法可得。祖曰。汝得吾骨。最后慧可<a href=\"/remen/libai.html\" class=\"keylink\" target=\"_blank\">礼拜</a>依位而立。祖曰。汝得吾髓。乃顾慧可而告之曰。昔如来以正<a href=\"/remen/fayan.html\" class=\"keylink\" target=\"_blank\">法眼</a>。付<a href=\"/remen/jiaye.html\" class=\"keylink\" target=\"_blank\">迦叶</a>大士。展转嘱累而至于我。我今付汝。汝当护持。并授汝<a href=\"/remen/jiasha.html\" class=\"keylink\" target=\"_blank\">袈裟</a>以为法信。各有所表。宜可知矣。可曰。请师指陈。祖曰。内传法印以契证心。外付袈裟以定宗旨。后代浇薄。疑虑竞生。云吾西天之人。言汝此方之子。冯何得法。以何证之。汝今受此衣法。却后难生。但出此衣并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。祖又曰。吾有<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>四卷。亦用付汝。即是如来心地要门。令诸<a href=\"/remen/zhongsheng.html\" class=\"keylink\" target=\"_blank\">众生</a>开示悟入。吾自到此。凡五度中毒。我尝自出而试之置石。石裂。缘吾本离南印。来此东土。见赤县神州。有大乘气象。遂逾海越漠。为法求人。际会未谐。如愚若讷。今得汝传授。吾意已终。(别记云。祖初居少林寺九年。为二祖<a href=\"/remen/shuofa.html\" class=\"keylink\" target=\"_blank\">说法</a>。秖教外息诸缘。内心无喘。心如墙壁可以入道。慧可种种说心性。曾未契理。祖秖遮其非。不为说无念心体。可忽曰。我已息诸缘。祖曰。莫成断灭去否。可曰。不成断灭。祖曰。此是诸佛所传心体。更勿疑也)言已。乃与徒众。往禹门千圣寺。止三日。有期城太守杨炫之。早慕佛乘。问祖曰。西天五印师承为祖。其道如何。祖曰。明佛心宗。行解相应。名之曰祖。又问。此外如何。祖曰。须明他心。知其今古。不厌有无。于法无取。不贤不愚。无迷无悟。若能是解。故称为祖。又曰。弟子归心<a href=\"/remen/sanbao.html\" class=\"keylink\" target=\"_blank\">三宝</a>。亦有年矣。而智慧昏蒙。尚迷真理。适听师言。罔知攸措。愿师慈悲开示宗旨。祖知恳到。即说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。炫之闻偈。悲喜交并。曰愿师久住世间。化导群有。祖曰。吾即逝矣。不可久留。根性万差。多逢愚难。炫之曰。未审何人。弟子为师除得否。祖曰。吾以传佛秘密。利益迷涂。害彼自安。必无此理。炫之曰。师若不言。何表通变观照之力。祖不获已。乃为谶曰。江槎分玉浪。管炬开金锁。五口相共行。九十无彼。我。炫之莫测。礼辞而去。时魏氏奉释。禅隽如林。光统律师流支<a href=\"/remen/sanzang.html\" class=\"keylink\" target=\"_blank\">三藏</a>者。僧中鸾凤。而议多与祖相违。祖玄风所被。有识咸归。彼徒生嫉。数加毒药。莫能中伤。至第<a href=\"/remen/liudu.html\" class=\"keylink\" target=\"_blank\">六度</a>。以<a href=\"/remen/huayuan.html\" class=\"keylink\" target=\"_blank\">化缘</a>既毕。遂端居而逝。葬熊耳山。起塔定林寺。其年魏使宋云。[葸-十+夕]岭回。见祖手携只履翩翩而逝。云问师何往。祖曰。西天去。云归具说其事。及门人启圹。棺空惟只履存焉。诏取遗履少林寺供养。至唐开元十五年丁卯。为信道者窃在五台。今不知所在。</p><p>　　传灯载。师示寂之日。为魏庄永安元年戊申十月五日。通论据史辨其讹。故今削去禾山方曰。死心先师。每举只履西归话。以问衲子。而实难明。诸方或谓之隐显。或谓不可有两个。或谓惟此一事实。若也恁么。未识祖师意旨。诸人要见么。浊中清。清中浊。勿谓麒麟生只角。西行东向路不差。大用头头如啐啄。莫莫。玄要灵机休卜度。</p><p>　　▲二祖慧可大师</p><p>　　武牢人。姬氏子。父寂以无子。祷祈既久。一夕有异光照室。母遂怀妊。故生而名之曰光。少则超然。博极载籍。尤善谈老庄。后览佛乘。遂尽弃去。依宝静禅师<a href=\"/remen/chujia.html\" class=\"keylink\" target=\"_blank\">出家</a>。遍学大小乘义。年三十三。返香山。终日宴坐。又八年。于寂默中。忽见一神人谓曰。将欲受果。汝其南矣。翌日觉头痛如刺。欲治之。忽闻空中曰。此换骨也。往见静述其事。静视之。见顶骨峣然如五峰秀出。以有神异。更名神光。静语祖曰。汝相吉祥。而神令汝南。彼少林有达磨大士。必汝师矣。祖遂造少室。逮得法。至北齐天平二年。有一<a href=\"/wenda/jushi/\" class=\"keylink\" target=\"_blank\">居士</a>。年逾四十。不言名氏。聿来设礼。而问祖曰。弟子身缠风恙。请和尚忏罪。祖曰。将罪来与汝忏。士良久曰。觅罪了不可得。祖曰。与汝忏罪竟。宜依佛法僧住。士曰。今见和尚。已知是僧。未审何名佛法。祖曰。是心是佛。是心是法。法佛无二。僧宝亦然。士曰。今日始知罪性不在内。不在外。不在中间。如其心然。佛法无二也。祖深器之。即为剃发。曰是吾宝也。宜名僧璨。其年三月十八日。于光福寺受具。自兹疾渐愈。执侍经二载。祖遂嘱累。付以衣法。偈曰。本来缘有地。因地种花生。本来无有种。花亦不曾生。又曰。汝受吾教。宜处深山。未可行化。当有国难。般若多罗悬记。所谓心中虽吉外头凶者。是也。吾亦有宿累。今往酬之。汝谛思圣记。勿罹世难。善去善行。俟时传付祖乃往邺都。化导。<a href=\"/remen/sizhong.html\" class=\"keylink\" target=\"_blank\">四众</a>。<a href=\"/remen/guiyi.html\" class=\"keylink\" target=\"_blank\">皈依</a>。三十四载。遂韬光混迹。变易仪相。或入酒肆。或过屠门。或习街谈。或随厮役。或问之曰。师是道人。何故如是。祖曰我自调心。何关汝事后至管城县匡救寺说法。有辨和法师。正于其寺讲<a href=\"/fojing/niepanjing/\" class=\"keylink\" target=\"_blank\">涅槃经</a>。其徒多去之而从祖。和愤嫉。兴谤於邑宰翟仲侃。侃加祖以非法。祖怡然委顺。识真者谓之偿债。时年一百七矣。隋文帝开皇十三年癸丑三月十六也。葬磁州滏阳县东北七十里。唐德宗谥大祖禅师。</p><p>　　辨和或云道恒。恒闻祖语。诋为邪说。遣徒破祖。其徒至辄欣服不去。恒有遇之涂者。恒曰。我用尔许功开尔眼。今反尔耶。其徒曰。我眼本正。因师故邪。恒遂深怒。密谋兴谤。致祖非法皓月供奉。问长沙岑和尚。古德云。了即<a href=\"/remen/yezhang.html\" class=\"keylink\" target=\"_blank\">业障</a>本来空。未了应须偿宿债。只如师子尊者二祖大师。为甚却偿债去。沙曰。大德不识本来空。月曰。如何是本来空。沙曰。业障是。曰如何是业障。沙曰。本来空是。月无语。沙以偈示之曰。假有元非有。假灭亦非无。<a href=\"/remen/niepan.html\" class=\"keylink\" target=\"_blank\">涅槃</a>偿债义。一性更非殊。</p><p>　　▲三祖僧璨大师</p><p>　　不知何许人。以白衣谒二祖得度。传法后。隐于舒之皖公山。往来太湖县司空山。当后周毁法。祖深自韬晦。居<a href=\"/remen/wuchang.html\" class=\"keylink\" target=\"_blank\">无常</a>处。积十余载。人无能知者。至隋开皇十二年。有<a href=\"/remen/shani.html\" class=\"keylink\" target=\"_blank\">沙弥</a>道信。年始十四。来礼祖曰。愿和尚慈悲。乞与<a href=\"/remen/jietuo.html\" class=\"keylink\" target=\"_blank\">解脱</a>法门。祖曰。谁缚汝。曰无人缚。祖曰。何更求解脱乎。信于言下大悟。(统要云。信于是有省。又问如何是古佛心。祖曰。汝今是甚么心。曰我今<a href=\"/remen/wuxin.html\" class=\"keylink\" target=\"_blank\">无心</a>。祖曰。汝既无心。诸佛岂有耶。信于是顿息其疑)服劳九载。后于吉州<a href=\"/remen/shoujie.html\" class=\"keylink\" target=\"_blank\">受戒</a>。侍奉尤谨。祖屡试以玄微。知其缘熟。乃付衣法。偈曰。华种虽因地。从地种华生。若无人下种。华地尽无生祖又曰。昔可大师付吾法后。往邺都行化三十余年。今吾得汝。何滞此乎。即适罗浮山。优游二载。却还旧址。逾月士民奔趋。大设檀供。祖为四众广宣心要讫。于<a href=\"/remen/fahui.html\" class=\"keylink\" target=\"_blank\">法会</a>大树下。合掌立化。隋炀大业二年丙寅十月十五日也。</p><p>　　祖说法三十余年。绝口不谈其姓族乡邑。常语四祖云。有人借问。勿道于我处得法。</p><p>　　祖著<a href=\"/remen/xinxing1.html\" class=\"keylink\" target=\"_blank\">信心</a>铭曰。至道无难。惟嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。惟滞两边。宁知一种。一种不通。两处失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆由妄见。不用求真。惟须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能由境灭。境逐能沉。境由能境。能由境能。欲知两段。原是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱著。将心用心。岂非大错。迷生寂乱。悟无好恶。一切二边。良由斟酌。梦幻空花。何劳把捉。得失是非。一时放却。眼若不寐。诸梦自除。心若不异。万法一如。一如体玄。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自照。不劳心力。非思量处。识情难测。真<a href=\"/remen/rufa.html\" class=\"keylink\" target=\"_blank\">如法</a>界。无他无自。要急相应。惟言不二。不二皆同。无不包容。十方智者。皆入此宗。宗非延促。一念万年。无在不在十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不毕。信心不二。不二信心。言语道断。非去来今。</p><p>　　圆悟勤云。人多错会道。至道本无难。亦无不难。只是唯嫌拣择。若恁么会。一万年也未梦见在中峰本禅师。作信心铭辟义解。每两句下。申以示语。次述义解。乃作辟义。复系以偈。聊录二三。要之大旨悉如是矣至道无难唯嫌拣择。初示语云。神光烜赫。万灵罔测。踞群象之深渊。启重玄之大宅。临济用金刚王。发雷轰霆震之令。望影尤难。德山遣木上座。奋风驰电走之威。追踪莫及。陶形铸象。不居其有功。负海擎山。似觉其无力。黄面汉四十九年。有手只好拏空。白拈贼千七百个。有口惟堪挂壁。最现成。难委悉。拟向当阳指似伊。早是门前起荆棘。次述义解云。祖师道至道无难唯嫌拣择。义解者谓。此两句乃一篇之要纲。一铭之本旨。然信之一言。全该悟证。非信行之信也。如法华之诸子。于会权入实之际。作信解品。以述其怀。吾祖目之曰至道。唯佛证之曰菩提。众生昧之曰无明。教中彰之为本觉。皆一心之异名也。至若遍该名相。涉入色空。异辙殊涂。千条万目。岂乖优劣。靡隔悟迷。莫不由斯而著。如赵州之柏树子。杨岐之金刚圈。密庵之破沙盆。东山之铁酸馅。异端并起。邪法难扶。则知至道之话行矣。该通事理。融贯古今。说个无难。早成剩语。然圣凡染净。极目全真。拣择情生。迥乖至体。是谓唯嫌拣择也。下文虽殊。悉禀其意。辟曰。依稀相似。仿佛不同。且至道二字。任你意解。谓无难之旨。须相应始得。自非心开神悟。妙契冥符。迥绝见知。超出言象者望无难之旨。不啻天渊。于根境相对。差别互陈。不能当处解脱。拟将个无难不简择底道理。存乎胸臆。又岂止于认贼为子矣。故于此不能忘言。偈曰。至道不应嫌拣择。莫言拣择堕凡情。快须擉瞎娘生眼。白日挑灯读此铭良由取舍所以不如。示语云。荐福莫。赵州无。雪峰放出南山鳖鼻。云门打杀东海鲤鱼。兴化赴村斋。向古庙里躲卒风暴雨。丹霞烧木佛。却教院主堕眉须。疑杀人间几丈夫。述义解云。祖师道良由取舍所以不如。义解者谓。此心既如太虚之圆。无相不具。一切皆如。你于染净法中。瞥生取舍。则不如也。辟曰。若是真正本色参学上士。见此等说话底人。便与劈面唾。不为性燥。盖像龙不能致雨故也偈曰。取既非如舍不如。是牛谁敢唤为驴。大千沙界金刚体。也是重栽颔下须一种平怀泯然自尽。示语云。不动道场。无生法忍。皓月照窗扉清风拂屏枕。有佛处不得住。铁裹灯心。无佛处急走过。花铺蜀锦。三千里外摘杨花。十方虚空尽销陨。易商量。难定准。海底泥牛吃铁鞭。百草头边风凛凛。述义解云。祖师道一种平怀泯然自尽。义解者谓。取舍之情既尽。圣凡知见无依。自然一切处平常。一切处泯灭。辟曰。白日青天莫寐语好。即今眼见色耳闻声。唤甚么作平怀不平怀。偈曰。泯然尽处事无涯。百草头边正眼开。<a href=\"/remen/shengsi.html\" class=\"keylink\" target=\"_blank\">生死</a>涅槃俱捏碎。不知何处著平怀无咎无法不生不心。示语云。太华山非险。沧溟海不深。卢同月蚀诗。有何难读伯牙流水曲。煞有知音。惟有东山暗号子。收来无缝罅。放去卒难寻。搅扰几多伶俐客。摩裈擦裤到于今。述义解云。祖师道无咎无法不生不心。义解者谓。此二句返上二句而言。谓无咎则万法自消。不生则一心自寂。法消心寂。至道之体冲然。不待得而得矣。辟曰。昔僧问赵州。学人乍入<a href=\"/remen/conglin.html\" class=\"keylink\" target=\"_blank\">丛林</a>。乞师指示。州云。吃粥了也未。僧云。吃粥了也。州云。洗钵盂去。此僧悟去。且道此僧当时悟无咎耶。悟无法耶。悟不生耶。悟不心耶。试定当看。偈曰。法法只因无咎咎。心心多谓不生生。寒猿夜哭巫山月。客路原来不可行中峰老人费尔许唇舌。要之不出圆悟大师数语也。今之人读此铭。顺文解义。未有出于所述义解者。然则自昔宗师深斥此。何哉。莫是拟心即差。不作义解则得么。咦。去去西天路。迢迢十万余。莫错领解。赚到腊月三十日。手忙脚乱懊悔则迟也。</p><p>　　▲四祖道信大师者</p><p>　　姓司马氏。世居河内。后徙于蕲州广济县。生而超异。幼慕空宗。诸解脱门宛如宿习。既嗣祖风。摄心无寐。胁不至席者六十年。于隋大业十三载。领徒众抵吉州。值群盗围城。七旬不解。万众惶怖。祖愍之教念摩诃般若。时贼众望雉堞间。若有神兵。乃相谓曰。城内必有异人。稍稍引去。唐武德甲申岁。师却返蕲春。住破头山。学侣云臻。一日往黄梅县。路逢一小儿。骨相奇秀。异乎常童。祖问曰。子何姓。答曰。姓即有。不是常姓。祖曰。是何姓。答曰。是佛性。祖曰。汝无姓耶。答曰。性空故无。祖默识其法器。即俾侍者至其母所。乞令出家。母以宿缘故。殊无难色。遂舍为弟子。以至付法传衣。偈曰。华种有生性。因地华生生。大缘与性合。当生生不生贞观癸卯岁。太宗向师道味。欲瞻风彩。诏赴京。祖上表逊谢。前后三返。第四度命使曰。如果不起。取首来。使至山谕旨。祖乃引颈就刃。神色俨然。使回以状闻。帝弥钦重高宗永徽辛亥岁。闰九月四日。忽垂诫门人曰。一切诸法。悉皆解脱。汝等各自护念。流化未来。言讫安坐而逝。寿七十有二。塔于本山。明年四月八日。塔户自开。仪相如生。尔后门人遂不敢复闭焉。</p><p>　　▲五祖弘忍大师者</p><p>　　蕲州黄梅人也。先为破头山中栽松道者。尝请于四祖曰。法道可得闻乎。祖曰。汝已老。脱有闻。其能广化耶。傥若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。即回策而去。女周氏季子也。归辄孕。父母大恶逐之。女无所归。日佣纺里中。夕止于众馆之下。已而生一子。以为不祥。因抛浊港中。明日见之。溯流而上。气体鲜明。大惊遂举之。成童随母乞食。里人呼为无姓儿。逢一智者。叹曰。此子缺七种相。不逮如来。后遇信大师得法。嗣化于破头山咸亨中。有居士姓卢。名慧能。自新州来参谒。祖问曰。汝自何来。卢曰岭南。祖曰。欲须何事。卢曰。唯求作佛。祖曰。岭南人无佛性。若为得佛。卢曰。人即有南北。佛性岂然。祖令随众作务。卢曰。弟子自心常生智慧。不离<a href=\"/remen/zixing.html\" class=\"keylink\" target=\"_blank\">自性</a>。即是<a href=\"/remen/futian.html\" class=\"keylink\" target=\"_blank\">福田</a>。未审和尚教作何务。祖曰。这獦獠。根性太利。著槽厂去。卢礼足而退。便入碓坊。服劳于杵臼。昼夜不息。经八月。祖知付授时至。告众曰。正法难解。不可徒记吾言。持为己任。汝等各自随意述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃于廊壁书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此<a href=\"/remen/xiuxing.html\" class=\"keylink\" target=\"_blank\">修行</a>。亦得胜果。其壁本欲令处士卢珍。绘楞伽变相。及见题偈在壁。遂止不画。各令念诵。卢在碓坊。忽聆诵偈。乃问同学。是何章句。同学曰。汝不知。和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰。子不信耶。愿以一偈和之。同学不答。相视而笑。卢至夜密告一童子。引至廊下。卢自秉烛。请别驾张日用。于秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻祖语。遂不之顾。逮夜祖潜诣碓坊。问曰。米白也未。卢曰白也未有筛。祖以杖三击其碓。卢即以三鼓入室。祖告曰。诸佛出世。为一大事故。随机大小而引导之。遂有十地三乘顿渐等旨。以为教门。然以无上微妙秘密圆明真实正法眼藏。付于上首大迦叶尊者。展转传授二十八世。至达磨。居于此土。得可大师。承袭以至于今。以法宝及所传袈裟。用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。卢跪受讫问。法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止于汝身不复传也。且当远隐。俟时行化。所谓受衣之人。命如悬丝也。卢曰。当隐何所。祖曰。逢怀即止。遇会且藏。卢礼足已。捧衣而出。是夜南迈。大众莫知。五祖自后不复上堂。大众疑怪致问。祖曰。吾道行矣。何更询之。复问衣法谁得耶。祖曰。能者得。于是众议。卢<a href=\"/remen/xingzhe.html\" class=\"keylink\" target=\"_blank\">行者</a>名能。即共奔逐。祖既付衣法。复经四载。至上元二年。忽告众曰。吾今事毕。时可行矣。即入室安坐而逝。寿七十有四。塔于黄梅东山。</p><p>　　代宗谥曰大满。塔曰法雨。及宋遣师将平江南。祖肉身出血如泪珠。识者知李氏必亡也。</p><p>　　▲六祖<a href=\"/fjrw/hcrw/hnds/\" class=\"keylink\" target=\"_blank\">慧能大师</a></p><p>　　姓卢氏。父行[啗-口+王]。母李氏。感异梦。觉而异香满室。因有娠。六年乃生。毫光腾空。黎明有僧来。语祖之父曰。此子可名慧能。父曰何谓也。僧曰。惠者以法惠济众生。能者能作佛事。语毕不知所之。祖不饮母乳。遇夜神人灌以甘露。三岁父丧。母嫠居。家贫甚。幼则樵采鬻薪以养母。一日负薪过市中。闻客读<a href=\"/fojing/jingangjing/39210.html\" class=\"keylink\" target=\"_blank\">金刚经</a>。至应无所住而生其心。有所感悟。而问客曰。此何法也。曰此金刚经。黄梅东山五祖忍和尚。恒教人诵此经。祖闻语勃然思出家求法。乃乞于一客。为其母备岁储。遂辞母。直抵韶州。遇高行士刘志略。结为交友。尼无尽藏者。即志略之姑也。尝读涅槃经。师暂听之。即为解说其义。尼遂执卷问字。祖曰。字即不识。义即请问。尼曰字尚不识。曷能会义。祖曰。诸佛妙理非关文字。尼惊异之。告乡里耆艾。请居宝林寺。寺废已久。四众营缉。朝夕奔凑。俄成宝坊。祖曰。我求大法。止此何为。遂弃之抵黄梅。参礼五祖。语在五祖章。当呈偈后。三鼓入五祖室。五祖复征其初悟应无所住而生其心语。祖言下大彻。遂启五祖曰。一切万法不离自性。何期自性本自清净。何期自性本不生灭。何期自性本自具足。何期自性本无动摇。何期自性能生万法。五祖知悟本性。谓祖曰。不识本心。学法无益。若识本心。见自本性。即名丈夫<a href=\"/remen/tianren.html\" class=\"keylink\" target=\"_blank\">天人</a>师佛。遂传衣法。(黄龙新禅师颂曰。六祖当年不丈夫。倩人书壁自涂糊。分明有偈言无物。却受他家一钵盂。妙喜曰。且道钵盂是物不是物。若道是物。死心老亦非丈夫。若道非物。争奈钵盂何金刚经悟缘。陆氏坛经初叙祖闻经有悟。不言至应无所住而有开入。惟云闻经有省。至三更入室时。五祖以袈裟围祖。不令人见。为说金刚经。至应无所住而大彻。此从藏本坛经。三更入室。五祖征金刚经。传灯不载其语)五祖送祖至九江驿边。令祖上船。祖随即把橹。五祖曰。合是吾渡汝。祖曰。迷时师度。悟时自度。度名虽一。用处不同。能蒙师传法。今已得悟。只合自性自度。五祖云。如是如是。以后佛法由汝大行祖礼辞南行者两月。至大庾岭。僧惠明。本将军。同数百人。来欲夺衣钵。明先趁及。祖掷衣钵于石曰。此衣表信。可力争耶。明举衣钵不能动。乃曰。我为法来。不为衣来。祖曰。汝既为法来。可屏息诸缘。勿生一念。吾为汝说。明良久。祖曰。不思善不思恶。正与么时。那个是明上座本来面目。惠明言下大悟。复问曰。上来密语密意外。还更有密意旨否。祖曰。与汝说者。即非密也。汝若返照。密在汝边。明曰。惠明虽在黄梅。实未省自己面目。今蒙指示。如人饮水冷暖自知。今行者即惠明师也。祖曰。汝若如是。吾与汝同师黄梅。善自护持。明又问。惠明今向甚处去。祖曰。逢袁则止。遇蒙则居。明礼辞。还至岭下谓众曰。向涉崔嵬。杳无踪迹。当别道寻之。趁众遂散。</p><p>　　后明居袁州蒙山。避祖讳。更名道明。</p><p>　　祖后至曹溪。物色之者稍稍闻。遂避难于四会之猎人队中。经十五载。时与猎人随宜说法。猎人令守网。有获悉放。每饭时。常以菜寄煮肉锅。或问。则对曰。但吃肉边菜仪凤元年正月八日。忽念说法时至。遂出至广州法性寺。值印宗法师讲涅槃经。寓止廊庑间。暮夜风飏刹幡。闻二僧对论。一曰幡动。一曰风动。往复不已。祖曰。不是风动。不是幡动。仁者心动。一众竦然。</p><p>　　雪峰云。大小祖师。龙头蛇尾。好与二十棒。孚上座侍次咬齿。峰云。我与么道。也好与二十棒。妙喜云。要识孚上座么。犀因玩月纹生角。要识雪峰么。象被雷惊花入牙雪窦举巴陵示众云。祖师道。不是风动。不是幡动。既不是幡风。向甚么处著。有人与祖师作主。出来与巴陵相见。雪窦道。风动幡动。既是风幡。向甚么处著。有人与巴陵作主。亦出来与雪窦相见。复颂云。不是幡兮不是风。衲僧于此作<a href=\"/remen/liutong.html\" class=\"keylink\" target=\"_blank\">流通</a>。渡河用筏寻常事。南山烧炭北山红。又。不是风幡何处著。新开作者曾拈却。如今蒙懂痴禅和。漫道玄玄为独脚育王普崇颂云。非风非幡无处著。是风是幡无著处。撩天俊鹘悉迷踪。踞地金毛还失措。阿呵呵。悟不悟。令人却忆谢三郎。一丝独钓寒江雨天台韶云。古圣方便。犹如河沙。祖师道。非风幡动。仁者心动。斯乃无上心印法门我辈是祖师门下客。合作么生会祖师意。莫道风幡不动汝心妄动。莫道不拨风幡。就风幡通取。莫道风幡动处是什么。有云附物明心。不须认物。有云色即是空。有云非风幡动。应须妙会。如是解会。与祖师意旨。有何交涉。既不许如是会。诸上座合如何知悉。若于这里彻底悟去。何法门而不明。百千诸佛方便。一时洞了。更有甚么疑情。所以古人道。一了千明。一迷万惑。上座岂是今日会得一则。明日又不会也智证传楞伽经偈曰。由自心执著。心似外境转。彼所见非有。是故说惟心。传曰。曹溪六祖隐晦时。号卢居士。尝客广州精舍。夜经行。闻两僧论风幡。一曰风动一曰幡动。六祖前曰。肯使俗流辄与高论否。正以风幡非动仁者心动耳。法空禅师。深居五台山。每夜必闻有声。召曰空禅。法空患之。久而自悟曰。皆我自心之境。安有外声哉。以法遣之。自后遂绝。夫言彼所见非有者。以风幡相待。无有定属。以无定属。缘生则名无生。六祖所示见境既尔。则空禅所悟闻尘亦然。首楞严曰。见闻如幻翳。<a href=\"/remen/sanjie.html\" class=\"keylink\" target=\"_blank\">三界</a>若空华。闻复翳根除。尘消觉圆净。净极光通达。寂照含虚空。却来观世间。犹如梦中事者。渠不信夫。幻寄曰。予少读宋人诗。麦浪岂缘风滚滚。荷珠不为露涓涓。跃然喜。谓是风幡公案好注脚。及读雪峰雪窦诸大老拈提语。爽然自失。洪公此传。未可过诸老门限也。</p><p>　　印宗延至上席。征诘奥义。见祖言简理当。不由文字。乃曰。久闻黄梅衣法南来。莫是行者否。祖曰然。印宗作礼。请衣钵出示大众。令瞻礼。宗复问曰。黄梅付嘱如何指授。祖曰。指授即无。惟论见性。不论<a href=\"/remen/chanding.html\" class=\"keylink\" target=\"_blank\">禅定</a>解脱。宗曰。何不论禅定解脱。祖曰。为是二法。不是佛法。佛法是不二之法。宗又问。如何是佛法不二之法。祖曰。法师讲涅槃经明佛性。是佛法不二之法。如高贵德王菩萨白佛言。犯四重禁。作五逆罪。及一阐提等。当断善根佛性否。佛言。善根有二。一者常。二者无常。佛性非常非无常。是故不断。名为不二。一者善。二者不善。佛性非善非不善。是名不二。蕴之与界。凡夫见二。智者了达其性无二。无二之性。即是佛性。印宗闻说。<a href=\"/remen/huanxi.html\" class=\"keylink\" target=\"_blank\">欢喜</a>合掌。</p><p>　　真净和尚。举印宗问祖不二之法。祖云云曰。诸禅德。彼时小巧禅道。早是中半丁也。如今丛林。多是惟论禅定解脱无念无为。且道。六祖底是。如今底是。分即是。不分即是。若分去。有违有顺。有是有非。若不分。又不辨邪正。埋没我宗乘。譬如世间道路。有直有迂。有险有善。其行路者。可行即行。可止即止。大众还识泐潭老僧么。良久云。将此深心奉尘刹。是则名为报佛恩。</p><p>　　正月十五日。印宗会诸名德。为祖剃发。二月八日。就法性寺智光律师。授满分戒。其戒坛即宋求那跋陀三藏之所置也。三藏记云。后当有<a href=\"/sheli/roushen/36509.html\" class=\"keylink\" target=\"_blank\">肉身菩萨</a>。在此坛受戒。又梁末<a href=\"/remen/zhendi.html\" class=\"keylink\" target=\"_blank\">真谛</a>三藏。于坛之侧。手植二菩提树。谓众曰。却后一百二十年。有大开士。于此树下演无上乘。度无量众。祖受戒已。于此树下。开东山法门。宛如宿契次日韦使君请益。师升座告大众曰。总净心念摩诃般若波罗蜜多。复云。善知识。菩提般若之智。世人本自有之。只缘心迷。不能自悟。须假大善知识示导见性。当知愚人智人。佛性本无差别。只缘迷悟不同。所以有愚有智。吾今为说摩诃般若波罗蜜法。使汝等各得智慧。志心谛听。吾为汝说。善知识。世人终日口念般若。不识自性般若。犹如说食不饱。口但说空。万劫不得见性。终无有益。善知识。摩诃般若波罗蜜是梵语。此言大智慧到<a href=\"/remen/bian.html\" class=\"keylink\" target=\"_blank\">彼岸</a>。此须心行。不在口念。口念心不行。如幻如化。如露如电。口念心行。则心口相应。本性是佛。离性无别佛。何名摩诃。摩诃是大。心量广大。犹如虚空。无有边畔。亦无方圆大小。亦非青黄赤白。亦无上下长短。亦无嗔无喜。无是无非。无善无恶。无有头尾。诸佛刹土尽同虚空。世人妙性本空。无有一法可得。自性真空亦复如是。善知识。莫闻吾说空。便即著空。第一莫著空。若空心<a href=\"/remen/jingzuo.html\" class=\"keylink\" target=\"_blank\">静坐</a>。即著无记空。善知识。世界虚空。能含万物色像。日月星宿。山河大地。泉源溪涧。草木丛林。恶人善人。恶法善法。天堂<a href=\"/remen/diyu.html\" class=\"keylink\" target=\"_blank\">地狱</a>。一切大海须弥诸山。总在空中。世人性空亦复如是。善知识。自性能含万法是大。万法在诸人性中。若见一切人恶之与善。尽皆不取不舍。亦不染著。心如虚空。名之为大。故曰摩诃。善知识。迷人口说。智者心行。又有迷人。空心静坐。百无所思。自称为大。此一辈人。不可与语。为邪见故。善知识。心量广大。遍周法界。用即了了分明应用。便知一切。一切即一。一即一切。去来自由。心体无滞。即是般若。善知识。一切般若智。皆从自性而生。不从外入。莫错用意。名为真性自用。一真一切真。心量大事。不行小道。口虽终日说空。心中不修此行。恰似凡人自称国王。终不可得。非吾弟子。善知识。何名般若。般若者唐言智慧也。一切处所。一切时中。念念不愚。常行智慧。即是般若。行一念愚。即般若绝。一念智即般若生。世人愚迷。不见般若。口说般若。心中常愚。常自言我修般若。念念说空。不识真空。般若无形相。智慧心即是。若作如是解。即名般若智。何名波罗蜜。此是西竺语。唐言到彼岸。解义离生灭。著境生灭起。如水有波浪。即名为此岸。离境无生灭。如水常通流。即名为彼岸。故号波罗蜜。善知识。迷人口念。当念之时。惟妄惟非。念念若行。是名真性。悟此法者。是般若法。修此行者。是般若行。不修即凡。一念修行。自身等佛。善知识。凡夫即佛。<a href=\"/remen/fannao.html\" class=\"keylink\" target=\"_blank\">烦恼</a>即菩提。前念迷即凡夫。后念悟即佛。前念著境即烦恼。后念离境即菩提。善知识。摩诃般若波罗蜜。最尊最上最第一。无住无往亦无来。三世诸佛从中出。当用大智慧。打破<a href=\"/remen/wuyun.html\" class=\"keylink\" target=\"_blank\">五蕴</a>烦恼尘劳。如此修行。定<a href=\"/remen/chengfo.html\" class=\"keylink\" target=\"_blank\">成佛</a>道。变三毒为<a href=\"/remen/jiedinghui.html\" class=\"keylink\" target=\"_blank\">戒定慧</a>。善知识。我此法门。从一般若。生八万四千智慧。何以故。为世人有八万四千尘劳。若无尘劳。智慧常现。不离自性。悟此法者。即是无念无忆无著。不起诳妄。用自真如性。以智慧观照。于一切法。不取不舍。即是见性成佛道。善知识。若欲入甚深法界及般若三昧者。须修般若行。持诵金刚般若经。即得见性。当知此功德无量无边。经中分明赞叹。莫能具说。此法门是最上乘。为大智人说。为上根人说。小根小智人闻。心生不信。何以故。譬如大龙下雨于阎浮提。城邑聚落悉皆漂流。如漂枣叶。若雨大海。不增不减。若大乘人。若最上乘人。闻说金刚经。心开悟解。故知本性自有般若之智。自用智慧常观照故。不假文字。譬如雨水不从天有。元是龙能兴致。令一切众生一切草木。有情无情。悉皆蒙润。百川众流。却入大海。合为一体。众生本性般若之智。亦复如是。善知识。小根之人。闻此顿教。犹如草木根性小者。若被大雨。悉皆自倒。不能增长。小根之人亦复如是。元有般若之智。与大智人更无差别。因何闻法不自开悟。缘邪见障重。烦恼根深。犹如大云覆盖于日。不得风吹。日光不现。般若之智亦无大小。为一切众生自心迷悟不同。迷心外见。修行觅佛。未悟自性。即是小根。若开悟顿教。不执外修。但于自心常起<a href=\"/remen/zhengjian.html\" class=\"keylink\" target=\"_blank\">正见</a>。烦恼尘劳常不能染。即是见性。善知识。内外不住。去来自由。能除执心。通达无碍。能修此行。与般若经本无差别。善知识。一切修多罗及诸文字。皆因人置。因智慧性。方能建立。若无世人。一切万法本自不有。故知万法。本自人兴。一切经书因人说有。缘其中人有愚有智。愚为小人。智为大人。愚者问于智人。智者与愚人说法。愚人忽悟解心开。即与智人无别。善知识。不悟即佛是众生。一念悟时。众生是佛。故知万法尽在自心。何不从自心中。顿见真如本性。<a href=\"/remen/pusajie.html\" class=\"keylink\" target=\"_blank\">菩萨戒</a>经云。我本元自性清净。若识自心见性。皆成佛道。净名经云。即时豁然还得本心。善知识。我于忍和尚处。一闻言下便悟。顿见真如本性。是以将此教法流行。令学道者顿悟菩提。各自观心。自见本性。若自不悟。须觅大善知识。解最上乘法者。直示正路。是善知识。有大<a href=\"/remen/yinyuan1.html\" class=\"keylink\" target=\"_blank\">因缘</a>。所谓化导令得见性。一切善法。因善知识能发起故。三世诸佛十二部经。在人性中。本自具有。不能自悟。须求善知识指示方见。若自悟者。不假外求。若一向执谓。须要他善知识。方得解脱者。无有是处。何以故。自心内有知识自悟。若起邪迷<a href=\"/remen/wangnian.html\" class=\"keylink\" target=\"_blank\">妄念</a>颠倒。外善知识即有教授。救不可得。若起正真般若观照。一<a href=\"/remen/shana.html\" class=\"keylink\" target=\"_blank\">刹那</a>间。妄念俱灭。识自本性。一悟即至佛地。善知识。智慧观照。内外明彻。识自本心。若识本心。即本解脱。若得解脱。即是般若三昧。般若三昧即是无念。何名无念。若见一切法。心不染著。是为无念。用即遍一切处。亦不著一切处。但净本心。使六识出六门。于六尘中。无染无杂。来去自由。通用无滞。即是般若三昧。<a href=\"/remen/zizai.html\" class=\"keylink\" target=\"_blank\">自在</a>解脱。名无念行。若百不思。常令念绝。即是法缚。即名边见。善知识。悟无念法者。万法尽通。悟无念法者。见诸佛境界。悟无念法者。至佛地位。善知识。后代得吾法者。将此顿教法门。于同见同行。发愿<a href=\"/remen/shouchi.html\" class=\"keylink\" target=\"_blank\">受持</a>。如事佛故。终身而不退者。定入圣位。然须传授。从上已来默传分付。不得匿其正法。若不同见同行。在别法中。不得传付。损彼前人。究竟无益。恐愚人不解。谤此法门。百劫千生断佛种性。善知识。吾有一无相颂。各须诵取。在家出家。但依此修。若不自修。惟记吾言。亦无有益。听吾颂曰。说通及心通。如日处虚空。惟传见性法。出世破邪宗。法即无顿渐。迷悟有迟疾。只此见性门。愚人不可悉。说即虽万般。合理还归一。烦恼暗宅中。常须生慧日。邪来烦恼至。正来烦恼除。邪正俱不用。清净至无余。菩提本无性。起心即是妄。净心在妄中。但正无三障。世人若<a href=\"/remen/xiudao.html\" class=\"keylink\" target=\"_blank\">修道</a>。一切尽不妨。常见自己过。与道即相当。色类自有道。各不相妨恼。离道别觅道。终身不见道。波波度一生。到头还自懊。欲得见真道。行正即是道。自若无道心。闇行不见道。若真修道人。不见世间过。若见他人非。自非却是左。他非我不非。我非自有过。但自却非心。打除烦恼破。僧爱不关心。长伸两脚卧。欲拟化他人。自须有方便。勿令彼有疑。即是自性现。佛法在世间。不离世间觉。离世觅菩提。恰如求兔角。正见名出世。邪见是世间。邪正尽打却。菩提性宛然。此颂是顿教。亦名大法船。迷闻经累劫。悟则刹那间韦刺史问曰。弟子常见僧俗。念阿弥陀佛。愿生西方。请和尚说。得生彼否。愿为破疑。祖曰。使君善听。慧能与说。<a href=\"/remen/shizun.html\" class=\"keylink\" target=\"_blank\">世尊</a>在舍卫城中。说西方引化。经文分明说。去此不远。若论相说。里数有十万八千。即身中十恶八邪。便是说远。说远为其下根。说近为其上智。人有两种。法无两般。迷悟有殊。见有迟疾。迷人<a href=\"/remen/nianfo.html\" class=\"keylink\" target=\"_blank\">念佛</a>求生于彼。悟人自净其心。所以佛言。随其心净则佛土净。使君。东方人但心净即无罪。虽西方人。心不净亦有愆。东方人造罪念佛。求生西方。西方人造罪念佛。求生何国。凡愚不了自性。不识身中<a href=\"/remen/jingtu.html\" class=\"keylink\" target=\"_blank\">净土</a>。愿东愿西。悟人在处一般。所以佛言。随所住处恒安乐。使君。心地但无不善。西方去此不遥。若怀不善之心。念佛<a href=\"/remen/wangsheng.html\" class=\"keylink\" target=\"_blank\">往生</a>难到。今劝善知识。先除十恶。即行十万。后除八邪。乃过八千。念念见性。常行平直。到如弹指。便睹弥陀。使君。但行十善。何须更念往生。不断十恶之心。何佛即来迎请。若悟无生顿法。见西方只在刹那。不悟念佛求生。路遥如何得达。惠能与诸人。移西方于刹那间。目前便见。各愿见否。众皆<a href=\"/remen/dl.html\" class=\"keylink\" target=\"_blank\">顶礼</a>云。若此处见。何须更愿往生。愿和尚慈悲。便现西方。普令得见。祖曰。大众。世人自色身是城。眼耳鼻舌是门。外有五门。内有意门。心是地。性是王。王居心地上。性在王在。性去王无。性在身心存。性去身心坏。佛向性中作。莫向身外求。自性迷即是众生。自性觉即是佛。慈悲即是观音。喜舍名为势至。能净即释迦。平直即弥陀。人我是须弥。邪心是海水。烦恼是波浪。毒害是恶龙。虚妄是鬼神。尘劳是鱼鳖。贪嗔是地狱。愚痴是畜生。善知识。常行十善。天堂便至。除人我须弥倒。去邪心海水竭。烦恼无波浪灭。毒害忘鱼龙绝。自心地上觉性如来。放大光明。外照六门清净。能破六欲诸天。自性内照三毒。即除地狱等罪。一时消灭。内外明彻。不异西方。不作此修。如何到彼。大众闻说。了然见性。悉皆礼拜。俱叹善哉。唱言普愿法界众生。闻者一时悟解。祖曰。若欲修行。在家亦得。不由在寺。在家能行。如东方人心善。在寺不修。如西方人心恶。但心清净。即是自性西方。韦公又问。在家如何修行。愿为教授。祖曰。吾与大众作无相颂。但依此修。常与吾同处无别。若不作此修。剃发出家。于道何益。颂曰。心平何劳持戒。行直何用修禅。恩则亲养父母。义则上下相怜。让则尊卑和睦。忍则众恶无喧。若能钻木出火。淤泥定生红莲。苦口的是良药。逆耳必是忠言。改过必生智慧。护短心内非贤。日用常行<a href=\"/remen/154932.html\" class=\"keylink\" target=\"_blank\">饶益</a>。成道非由施钱。菩提只向心觅。何劳向外求玄。听说依此修行。天堂只在目前。祖复曰。善知识。总须依偈修行。见取自性。直成佛道。法不相待。</p><p>　　幻寄曰。祖师教人除人我。去邪心。与秀师时时勤拂拭。是同是别。若道是别。别在甚处。若道是同。秀师何以不契黄梅。若道此是第二头语。祖师又云。依偈修行。直成佛道。不为第二头语也。于此彻证。始有参学分。不然。特是念言语汉。祖师虽日在前。末如之何。又当用大智慧。打破五蕴烦恼尘劳。祖语也。无念无忆无著。祖训也。而对薛简。则斥以智慧照破烦恼。对卧轮。则云不断百思想。法道何不侔也。是以唤作竹篦则触。不唤作竹篦则背。不得有言。不得无言。须弥山。乾矢橛。青州布衫。庐陵米价。皆使参学者。入坛经之妙筏。必契此而后。可云能读坛经也。今人读此者。率谓明白简易。无疑于心。而于诸方风驰电转之机。则又茫若是。未梦见坛经者也。果能契于坛经。彼风驰电转者。直家常茶饭耳。何复疑哉。</p><p>　　示众云。善知识。我此法门。以定慧为本。大众勿迷言定慧别。定慧一体不是二。定是慧体。慧是定用。即慧之时定在慧。即定之时慧在定。若识此义。即是定慧等学。诸学道人。莫言先定发慧。先慧发定各别。作此见者。法有二相。口说善相。心中不善。空有定慧。定慧不等。若心口俱善。内外一种。定慧即等。自悟修行不在于诤。若诤先后。即同迷人。不断胜负。却增我法。不离四相。善知识。定慧犹如何等。犹如灯光。有灯即光。无灯即暗。灯是光之体。光是灯之用。名虽有二。体本同一。此定慧法亦复如是又云。善知识。云何立无念为宗。只缘口说见性。迷人于境上有念。念上便起邪见。一切尘劳<a href=\"/remen/wangxiang.html\" class=\"keylink\" target=\"_blank\">妄想</a>。从此而生。自性本无一法可得。若有所得。妄说祸福。即是尘劳邪见。故此法门。立无念为宗。善知识。无者无何事。念者念何物。无者无二相。无诸尘劳之心。念者念真如本性。真如即是念之体。念即是真如之用。真如自性起念。非眼耳鼻舌能念。真如有性。所以起念。真如若无。眼耳色声当时即坏。善知识。真如自性起念。六根虽有见闻觉知。不染万境。而真性常自在。故经云。能善分别诸<a href=\"/remen/faxiang.html\" class=\"keylink\" target=\"_blank\">法相</a>。于第一义而不动又云。此门<a href=\"/remen/zuochan.html\" class=\"keylink\" target=\"_blank\">坐禅</a>。元不著心。亦不著净。亦不是不动。若言著心。心元是妄。知心如幻。故无所著也。若言著净。人性本净。由妄念故。盖覆真如。但无妄想。性自清净。起心著净。却生净妄。妄无处所。著者是妄。净无形相。却立净相。言是工夫。作此见者。障自本性。却被净缚。善知识。若修不动者。但见一切人时。不见人之是非<a href=\"/remen/shane.html\" class=\"keylink\" target=\"_blank\">善恶</a>过患。即是自性不动。善知识。迷人身虽不动。开口便说他人是非长短好恶。与道违背。若著心著净。即障道也无相颂曰。迷人修福不修道。只言修福便是道。<a href=\"/remen/bushi.html\" class=\"keylink\" target=\"_blank\">布施</a>供养福无边。心中三恶元来造。拟将修福欲灭罪。后世得福罪还在。但向心中除罪缘。各自性中真忏悔。忽悟大乘真忏悔。除邪行正即无罪。学道常于自性观。即与诸佛同一类。吾祖惟传此顿法。普愿见性同一体。若欲当来觅法身。离诸法相心中洗。努力自见莫悠悠。后念忽绝一世休。若悟大乘得见性。虔恭合掌至心求。</p><p>　　此颂为拨无<a href=\"/remen/yinguo.html\" class=\"keylink\" target=\"_blank\">因果</a>者录。</p><p>　　南岳怀让禅师礼祖。祖曰何处来。曰嵩山。祖曰。什么物恁么来。曰说似一物即不中。祖曰。还可<a href=\"/remen/xiuzheng.html\" class=\"keylink\" target=\"_blank\">修证</a>否。曰修证即不无。污染即不得。祖曰。只此不污染。诸佛之所护念。汝既如是。吾亦如是。西天般若多罗谶汝。足下出一马驹。踏杀天下人。应(一作病)在汝心。不须速说。</p><p>　　传灯。祖问。什么物恁么来。让无语。遂经八载。忽然有省。乃白祖。某甲有个会处。祖曰。作么生。让云云。与此同。</p><p>　　青原行思禅师参祖。问曰。当何所务即不落阶级。祖曰。汝曾作什么来。曰圣谛亦不为。祖曰。落何阶级。曰圣谛尚不为。何阶级之有。祖深器之。令首众永嘉玄觉禅师。少习经论。精天台<a href=\"/remen/zhiguan.html\" class=\"keylink\" target=\"_blank\">止观</a>法门。阅维摩经。发明心地。后遇左溪朗禅师激励。与东阳策禅师。同诣曹溪。初到振锡绕祖三匝。卓然而立。祖曰。夫沙门者。具三千威仪八万细行。大德自何方来。生大我慢。曰生死事大。无常迅速。祖曰。何不体取无生。了无速乎。曰体即无生。了本无速。祖曰。如是如是。于时大众无不愕然。觉方具威仪参礼。须臾告辞。祖曰。返太速乎。曰本自非动。岂有速耶。祖曰。谁知非动。曰仁者自生分别。祖曰。汝甚得无生之意。曰无生岂有意耶。祖曰。无意谁当分别。曰分别亦非意。祖叹曰。善哉少留一宿。时谓一宿觉僧法海参。问曰。即心即佛。愿垂指谕。祖曰。前念不生即心。后念不灭即佛。成一切相即心。离一切相即佛。吾若具说。穷劫不尽。听吾偈曰。即心名慧。即佛乃定。定慧等等。(灯下等字作持)意中清净。悟此法门。由汝习性。用本无生。双修是正。法海言下大悟。以偈赞曰。即心元是佛。不悟而自屈。我知定慧因。双修离诸物僧智通。看楞伽经约千余遍。不会三身四智。礼祖求解其义。祖曰。三身者。清净法身汝之性也。<a href=\"/remen/yuanman.html\" class=\"keylink\" target=\"_blank\">圆满</a>报身汝之智也。千百亿<a href=\"/remen/huashen.html\" class=\"keylink\" target=\"_blank\">化身</a>汝之行也。若离本性。别说三身。即名有身无智。若悟三身。无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。通曰。四智之义可得闻乎。祖曰。既会三身。便明四智。何更问耶。若离三身。别谭四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若于转处不留情。繁兴永处那伽定。(转识为智者。教中云。转前五识为成所作智。转<a href=\"/remen/diliushi.html\" class=\"keylink\" target=\"_blank\">第六识</a>为妙观察智。转第七识为平等性智。转第<a href=\"/remen/bashi.html\" class=\"keylink\" target=\"_blank\">八识</a>为大圆镜智。虽六七因中转。五八果上转。但转其名。而不转其体也)通礼谢以偈赞曰。三身元我体。四智本心明。身智融无碍。应物任随形。起修皆妄动。守住匪真精。妙旨因师晓。终无污染名僧志道。览涅槃经。至诸行无常是生灭法生灭灭已寂灭为乐。而生疑。礼祖求发明。祖曰。汝作么生疑。对曰。一切众生皆有二身。谓色身法身也。色身无常。有生有灭。法身有常。无知无觉。经云生灭灭已寂灭为乐者。未审是何身寂灭。何身受乐。若色身者。色身灭时四大分散。全是苦苦。不可言乐。若法身寂灭。即同草木瓦石。谁当受乐。又法性是生灭之体。五蕴是生灭之用。一体五用。生灭是常。生则从体起用。灭则摄用归体。若听更生。即有情之类不断不灭。若不听更生。即永归寂灭。同于无情之物。如是则一切诸法。被涅槃之所禁伏。尚不得生。何乐之有。祖曰。汝是释子。何习外道断常邪见。而议最上乘法。据汝所解。即色身外别有法身。离生灭求于寂灭。又推涅槃常乐。言有身受者。斯乃执吝生死。耽著世乐。汝今当知。佛为一切迷人。认五蕴和合为自体相。分别一切法为外尘相。好生恶死。念念迁流。不知梦幻虚假。枉受<a href=\"/remen/lunhui.html\" class=\"keylink\" target=\"_blank\">轮回</a>。以常乐涅槃。翻为苦相。终日驰求。佛愍此故。乃示涅槃真乐。刹那无有生相。刹那无有灭相。更无生灭可灭。是则寂灭现前。当现前之时。亦无现前之量。乃谓常乐。此乐无有受者。亦无不受者。岂有一体五用之名。何况更言涅槃禁伏诸法。令永不生。斯乃谤佛毁法。听吾偈曰。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。唯有过量人。通达无取舍。以知五蕴法。及以蕴中我。外现众色象。一一音声相。平等如梦幻。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅槃相如是。吾今强言说。令汝舍邪见。汝勿随言解。许汝知少分。道闻已踊跃。作礼而退僧志彻。初名行昌。姓张。少任侠。自南北分化。二宗主虽忘彼我。而徒侣竞起爱憎。北宗既自立秀师为六祖。忌祖传衣天下所闻。嘱行昌刺祖。祖心通预知其事。置金十两于座间。昌怀刃入室。祖舒颈就之。昌挥刃者三。都无所损。祖曰。正剑不邪。邪剑不正。只负汝金。不负汝命。昌惊仆。久而方苏。求哀悔过。愿出家。祖以金授曰。汝且去。恐众或害汝。他日易形而来。吾当摄受。昌禀旨宵遁。遂出家。<a href=\"/remen/jingjin.html\" class=\"keylink\" target=\"_blank\">精进</a>。一日念祖前命。过祖礼觐。祖曰。吾久念汝。汝何来晚。曰蒙和尚赦罪。今虽出家苦行。难报深恩。其唯传法度生乎。弟子常览涅槃经。未晓常无常义。乞和尚慈悲略为宣说。祖曰。无常者即佛性也。有常者即善恶一切诸法分别心也。曰和尚所说。大违经文。祖曰。吾传佛心印。安敢违于<a href=\"/fojing/\" class=\"keylink\" target=\"_blank\">佛经</a>。曰经说佛性是常。和尚却言无常。善恶诸法乃至<a href=\"/remen/putixin.html\" class=\"keylink\" target=\"_blank\">菩提心</a>皆是无常。和尚却言是常。此则相违。令学人转加迷惑。祖曰。涅槃经。吾昔听尼无尽藏读诵一遍。便为讲说。无一字一义不合经文。乃至为汝。终无二说。曰学人识量浅昧。愿和尚委曲开示。祖曰。汝知否。佛性若常。更说甚么善恶诸法。乃至穷劫无有一人发菩提心者。故吾说无常。正是佛说真常之道也。又一切诸法若无常。(有心字非)者。即物物皆有自性。容受生死。而真常性。有不遍之处。故吾说常者。正是佛说真无常义也。佛比为凡夫外道执于邪常。诸二乘人于常计无常。共成八倒。故于涅槃了义教中。破彼偏见。而显说真常真乐真我真净。汝今依言背义。以断灭无常及确定死常。而错解佛之圆妙最后微言。纵览千遍。有何所益。行昌忽如醉醒。乃说偈曰。因守无常心。佛演有常性。不知方便者。犹春池拾砾。我今不施功。佛性而见前。非师相授与。我亦无所得。祖曰。汝今彻也。宜名志彻僧志常参祖。祖问。汝从何来。欲求何事。曰学人近礼大通和尚。蒙示见性成佛之义。未决狐疑。望赐开示。祖曰。彼有何言句。汝试举看。曰到彼三月未蒙开示。以为法切故。中夜哀恳。大通乃曰。汝见虚空否。对曰见。通曰。汝见虚空。有相貌否。对曰。虚空无形。有何相貌。通曰。汝之本性犹如虚空。返观自性。了无一物可见。是名正见。无一物可知。是名真知。无有青黄长短。但见本源清净。觉体圆明。即名见性成佛。亦名<a href=\"/remen/jileshijie.html\" class=\"keylink\" target=\"_blank\">极乐世界</a>。亦名如来知见。学人虽闻此说。犹未决了。乞和尚示诲。令无凝滞。祖曰。彼师所说。犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显现。常闻偈已。心意豁然。乃述偈曰。无端起知见。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头禅者智隍。初参五祖。自谓已得正受。庵居长坐。积二十年。祖弟子玄策。游方至河朔。闻隍之名。造庵问云。汝在此作什么。隍曰入定。策曰。汝云入定。为有心入耶。无心入耶。若无心入者。一切无情草木瓦石。应合得定。若有心入者。一切有情含识之流。亦应得定。隍曰。我正入定时。不见有有无之心。策曰。不见有有无之心。即是常定。何出何入。若有出入。即非大定。隍无对。良久问曰。师嗣谁耶。策曰。我师曹溪六祖。隍云。六祖以何为禅定。策曰。我师所说。妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空。亦无虚空之量。隍闻是说。径来谒祖。祖问曰。仁者何来。隍具述前缘。祖曰。诚如所言。汝但心如虚空。不著<a href=\"/remen/kongjian.html\" class=\"keylink\" target=\"_blank\">空见</a>。应用无碍。动静无心。凡圣情亡。能所俱泯。性相如如。无不定时也。(灯录及正法眼藏。皆无汝但以下三十五字。止云祖愍其远来。便垂开决)隍于是大悟。二十年所得心。都无影响。其夜河北士庶。闻空中有声云。隍禅师今日得道也有一童子名神会。年十三。自玉泉来参礼。祖曰。知识远来艰辛。还将得本来否。若有本则合识主。试说看。会曰。以无住为本。见即是主。祖曰。这沙弥争合取次语。会曰。和尚坐禅。还见不见。祖以拄杖打三下云。吾打汝痛不痛。对曰。亦痛亦不痛。祖曰。吾亦见亦不见。神会问。如何是亦见亦不见。祖云。吾之所见。常见自家过愆。不见他人是非好恶。是以亦见亦不见。汝言亦痛亦不痛如何。汝若不痛。同其木石。若痛。则同凡夫。即起恚恨。汝向前见不见是二边。痛不痛是生灭。汝自性且不见。敢尔弄人。神会礼拜悔谢。一日祖告众曰。我有一物。无头无尾。无名无字。无背无面。诸人还识否。神会出曰。是诸佛之本源。神会之佛性。祖曰。向汝道无名无字。汝便唤作本源佛性。汝向去有把茆盖头。也只成个知解宗徒唐中宗神龙元年。诏遣使薜简迎祖。祖以疾辞。简问曰。京城禅德皆云。欲得会道。必须坐禅习定。若不因禅定。而得解脱者。未之有也。未审师所说法如何。师曰。道由心悟。岂在坐也。经云。若言如来若坐若卧。是行邪道。何故。无所从来。亦无所去。无生无灭。是如来清净禅。诸法空寂。是如来清净坐。究竟无证。岂况坐耶。简曰。弟子回京。主上必问。愿师慈悲指示心要。传奏两宫。及京城学道者。譬如一灯燃百千灯。冥者皆明。明明无尽。师曰。道无明暗。明暗是代谢之义。明明无尽。亦是有尽相待立名。故净名经云。法无有比。无相待故。简曰。明喻智慧。暗喻烦恼。修道之人。若不以智慧。照破烦恼。无始生死凭何出离。祖曰。烦恼即是菩提。无二无别。若以智慧照破烦恼者。此是二乘见解。羊鹿等机。上智大根。悉不如是。简曰。如何是大乘见解。祖曰。明与无明。凡夫见二。智者了达其性无二。无二之性即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如如。<a href=\"/remen/changzhu.html\" class=\"keylink\" target=\"_blank\">常住</a>不迁。名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。灭犹不灭。生说不生。我说不生不灭者。本自无生。今亦不灭。所以不同外道。汝若欲知心要。但一切善恶都莫思量。自然得入清净心体。湛然常寂。妙用恒沙。简蒙指教。豁然大悟。礼辞归阙。表奏师语。诏加褒美僧问。黄梅意旨甚么人得。祖曰。会佛法人得。曰和尚还得否。祖曰。我不会佛法。</p><p>　　径山杲颂云。蕉芭蕉芭。有叶无了。忽然一阵狂风起。恰似东京大相国寺里三十六院东廊下北角头王和尚破袈裟。毕竟如何。归堂吃茶。</p><p>　　蜀僧方辨来谒。曰善塑。祖正色曰。试塑看。方辨不领旨。乃塑祖真。可高七尺。曲尽其妙。祖观之曰。汝善塑性。不善佛性。酬以衣物。辨礼谢而去有僧举卧轮禅师偈曰。卧轮有伎俩。能断百思想。对境心不起。菩提日日长。祖闻之曰。此偈未明心地。若依而行之。是加系缚。因示一偈曰。惠能没伎俩。不断百思想。对境心数起。菩提作么长延和壬子七月。(是年初号太极。五月改延和。八月改先天)命门人。于新州国恩寺。建报恩塔。仍令促工。先天二年夏末落成。七月一日集徒众曰。吾至八月。欲离世间。汝等有疑。早须相问。为汝破疑。令汝迷尽。吾若去后。无人教汝。法海等闻。悉皆涕泣。惟有神会。神情不动。祖曰。神会小师。却得善不善等。毁誉不动。哀乐不生。余者不得。数年山中。竟修何道。汝今悲泣。为忧阿谁。若忧吾不知去处。吾自知去处。吾若不知去处。终不预报于汝。汝等悲泣。盖为不知吾去处。若知吾去处。即不合悲泣。法性本无生灭去来。汝等尽坐。吾与汝说一偈。名曰真假动静偈。汝等诵取此偈。与吾意同。依此修行。不失宗旨。众僧作礼请祖说偈。偈曰。一切无有真。不以见于真。若见于真者。是见尽非真。若能自有真。离假即心真。自心不离假。无真何处真。有情即解动。无情即不动。若修不动行。同无情不动。若觅真不动。动上有不动。不动是不动。无情无佛种。善能分别相。第一义不动。但作如此见。即是真如用。报诸学道人。努力须用意。莫于大乘门。却执生死智。若言下相应。即共论佛义。若实不相应。合掌令欢喜。此宗本无诤。诤即失道意。执逆诤法门。自性入生死。众闻偈已。普皆作礼。法海再拜问曰。和尚入灭。衣法当付何人。祖曰。吾忝受忍大师衣法。今为汝等说法。不付其衣。盖汝等信根纯熟。决定不疑。堪任大事。据达磨旧记。衣亦不合传矣。复曰。诸善知识。汝等各各净心。听吾说法。汝等诸人。自心是佛。更莫狐疑。外无一物而能建立。皆是本心。生万种法。故经云。心生种种法生。心灭种种法灭。若欲成就种智。须达一相三昧一行三昧。若于一切处而不住相。于彼相中不生憎爱。亦无取舍。不念利益成坏等事。安闲恬静。虚融澹泊。此名一相三昧。若于一切处。行住坐卧。纯一直心。不动道场。真成净土。此名一行三昧。若人具二三昧。如地有种。含藏长养。成就其实。一相一行亦复如是。我今说法。犹如时雨溥润大地。汝等佛性。譬之种子。遇兹沾洽悉得发生。承吾旨者决获菩提。依吾行者定证妙果。听吾偈曰。心地含诸种。普雨悉皆萌。顿悟花情已。菩提果自成。说偈已。复曰。其法无二。其心亦然。其道清净。亦无诸相。汝等慎勿观静。及空其心。此心本净。无可取舍。各自努力。<a href=\"/remen/suiyuan.html\" class=\"keylink\" target=\"_blank\">随缘</a>好去七月八日谓门人曰。吾欲归新州。汝等速理舟楫。大众哀留甚坚。祖曰。诸佛出现。犹示涅槃。有来必去。理亦常然。吾此形骸。归必有所。众曰。师从此去。早晚可回。祖曰。叶落归根。来时无口。(法云秀云。非但来时无口。去时亦无鼻孔)又问曰。正法眼藏传付何人。祖曰。有道者得。无心者通。又问。后莫有难否。祖曰。吾灭后五六年。当有一人。来取吾首。听吾记曰。头上养亲。口里须餐。遇满之难。杨柳为官。又曰。吾去七十年。有二菩萨。从东方。一在家。一出家。同时兴化。建立吾宗。缔缉伽蓝。昌隆法嗣。又问<a href=\"/remen/fozu.html\" class=\"keylink\" target=\"_blank\">佛祖</a>传授次第。祖为详述摩诃迦叶而下。至祖次第八月三日复示众曰。吾灭度后。莫作世情。悲泣雨泪。受人吊问。身著孝服。非吾弟子。亦非正法。但识自本心。见自本性。无动无静。无生无灭。无去无来。无是无非。无住无往。恐汝等心迷。不会吾意。今再嘱汝。令汝见性。吾灭度后。依此修行。如吾在日。若违吾教。纵吾在世。亦无有益。复说偈曰。兀兀不修善。腾腾不造恶。寂寂断见闻。荡荡心无著。说偈已。端坐至三更。谓门人曰。吾行矣。奄然迁化。于时异香满室。白虹属地。林木变白。禽兽哀鸣。十一月。广韶新三郡官僚。暨门人僧俗。争迎真身。莫决所之。乃焚香祷曰。香烟指处。师所归焉。时香烟直贯曹溪。十一月十三日。迁神龛并衣钵归曹溪。次年七月入塔。门人忆念取首之记以铁漆固颈入塔。时白光自塔起上亘天。三日始散。祖春秋七十有六。盖年二十四而传衣。三十九祝发。说法利生三十七载。</p><p>　　开元十年八月。有张满者。受新罗僧贿。伪服衰绖为孝子。夜入塔盗祖首。欲持归供养。守塔者闻塔中有声起。视满惊逸。而祖颈微有伤处。刺史柳无忝。县令杨侃。共督捕得满。祖弟子令韬谓。彼意在供养。且佛教慈悲。冤亲平等。柳守嘉叹。释满不治外纪云。祖至曹溪宝林。睹堂宇湫隘。不足容众。欲广之。遂谒里人陈亚仙曰。老僧欲乞檀那一坐具地。亚仙曰。和尚坐具几许阔。祖以坐具示之。亚仙唯然。祖展坐具。弥布曹溪四境。四天王各现其方。亚仙曰。和尚法力广大。他日兴造。愿存祖墓。余愿尽舍为宝坊。然此地乃生龙白象来脉。只可平天。不可平地。寺后兴建。一依其言。先是西国智药三藏。经其地。谓林峦泉水。宛如西天宝林。宜建一梵刹。一百七十年后。当有无上法宝。于此演化。得道者如林。宜号宝林。韶州牧侯敬中。表闻建寺。时梁天监三年。祖之来适符其记。殿前有潭一所。龙常出没其间。一日现形甚巨。波浪汹涌。云雾阴翳。徒众皆惧。祖曰。尔能现大身。不能现小身。若为神龙。当能变化。以小现大。以大现小也。其龙忽没。俄顷复现小身。跃出潭面。祖展钵曰。你且不敢入老僧钵盂里。祖以钵承之。龙伏钵中不能动。持之上堂。为说法要。龙遂蜕骨而去。其骨长七寸许。首尾角足皆具。留传本寺林间录。曹溪大师将入涅槃。门人行瑫超俗法海等问。和尚法何所付。曹溪曰。付嘱者二十年外。于此地弘扬。又问谁人。答曰。若欲知者。大庾岭上以网取之。圭峰立荷泽为正传的付。乃文释之曰。岭者高也。荷泽姓高。故密示之耳。欲抑让公为旁出。则曰。让则曹溪门下旁出之泛徒。此类数可千余。呜呼。逐鹿者不见山。攫金者不见人。殆非虚言。方密公所见。惟荷泽故。诸师不问是非。例皆毁之。如大庾岭上以网取之之语。是大师末后全提妙旨。而辄以意求。让公僧中之王。而谓之泛徒。详味密公之意。可以发千载之一笑。又云。老安国师有言曰。金刚经云。应无所住而生其心。无所住者。不依色。不住声。不住迷。不住悟。不住体。不住用。而生其心者。即一切法而显一心。若住善生心。即善现。住恶生心。即恶现。本心即隐没。若无所住。十方世界惟是一心。信知曹溪大师云。风幡不动是心动。修山主有偈曰。风动心摇树。云生性起尘。若明今日事。昧却本来人。幻寄曰。洪师诃密公意求网取。而以义路释风幡。正是徐六喻担板耳。不见修山主道。若明今日事。昧却本来人耶。咦。</p> </div>"
    }
]