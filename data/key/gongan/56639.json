[
    {
        "title": "临济瞎驴",
        "author": null,
        "date": "2014-07-23",
        "html": "<div class=\"B1_text\">\n<p>　　示众云。一向为人不知有己。直须尽法不管无民。须是拗折木枕恶手脚。临行之际合作么生。</p><p>　　举。临际将示灭。嘱三圣(老婆临死三回别)吾迁化后。不得灭却吾<a href=\"/remen/zhengfa.html\" class=\"keylink\" target=\"_blank\">正法</a>眼藏(着甚死急)圣云。争敢灭却和尚正<a href=\"/remen/fayan.html\" class=\"keylink\" target=\"_blank\">法眼</a>藏(佯小心故大胆)际云。忽有人问汝。作么生对(虎口里横身)圣便喝(当机不让父)际云。谁知。吾正法眼藏向这瞎驴边灭却(重赏之下必有勇夫)。</p><p>　　师云。临际嘱三圣不得灭却吾正法眼藏。此与兴化谓克宾维那汝不久为唱道之师。罚饡饭出院。机用一般。其实此事。千佛出世不增。千圣入灭不减。岂一三圣能兴灭哉。古人<a href=\"/remen/linzhong.html\" class=\"keylink\" target=\"_blank\">临终</a>显发此事。亦表众中有人。果然三圣出云。争敢灭却和尚正法眼藏。如人被骂不甘者承头。当时便与本分草料。正法眼藏。未到灭却。却道。忽有人问汝作么生对。当断不断。返招其乱。圣便喝。上代下世。门里出身。耳聋三日以来。不似而今这喝。际云。谁知吾正法眼藏。向这瞎驴边灭却。当时临际门风。自有正令。可惜放过。不知天童如何判断。颂云。</p><p>　　信衣半夜付卢能(贼儿贼智)</p><p>　　搅搅黄梅七百僧(上梁不正)</p><p>　　临际一枝正法眼(半明半暗全在今朝)</p><p>　　驴灭却得人憎。(心甜口苦)</p><p>　　心心相印(贩私盐汉)</p><p>　　祖祖传灯(凿壁偷光)</p><p>　　夷平海岳。(拳倒黄鹤楼踢飜鹦鹉洲)</p><p>　　变化鹍鹏(翻手是云覆手是雨)</p><p>　　只个名言难比拟(犹嫌少在)</p><p>　　大都手段解飜腾(正法眼藏犹在)</p><p>　　师云。黄梅密付。二十年。南北纷争。临际明传。至今有人不荐。这般手段。直得鲲鹏变化。海岳夷平。大沩秀云。古者忍死待来。因何正法眼藏。却向瞎驴边灭却。临际行计速速。三圣又却怱怱。因斯父子情忘。遂使后人失望。若不得流水。还应过别山。本录三圣便<a href=\"/remen/libai.html\" class=\"keylink\" target=\"_blank\">礼拜</a>。未当好心。临际乃付偈曰。沿流不止问如何。真照无边说似他。离相离名人不禀。吹毛用了急须磨。偈毕俨然而逝。此公案天童拈到恰好处便休。三圣礼拜。临际说偈。大有放过轻舍处。还有与古人出气底么。险。</p> </div>"
    }
]