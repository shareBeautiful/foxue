[
    {
        "title": "安士全书原文",
        "date": "2014-10-22",
        "html": "<div class=\"B1_text\">\n<p style=\"text-align: center; text-transform: none; text-indent: 0px; font: 12px Arial, Verdana, sans-serif; white-space: normal; letter-spacing: normal; color: rgb(34,34,34); word-spacing: 0px; -webkit-text-stroke-width: 0px\"><img alt=\"&#x5B89;&#x58EB;&#x5168;&#x4E66;&#x539F;&#x6587;\" src=\"https://www.liaotuo.com/uploadfile/uploads/allimg/140217/10-14021G10043.jpg\" style=\"cursor: default\" /></p>\n<p style=\"text-align: center\">安士全书原文</p>\n<p>　　清朝·怀西<a href=\"/fjrw/jsrw/\" class=\"keylink\" target=\"_blank\">居士</a><a href=\"/fjrw/jsrw/zas/\" class=\"keylink\" target=\"_blank\">周安士</a>著述</p>\n<p>　　重刻《安士全书》序一</p>\n<p>　　重刻《安士全书》序二</p>\n<p>　　《阴骘文广义》原序</p>\n<p>　　文昌帝君阴骘文</p>\n<p>　　补缺</p>\n<p>　　吾一十七世为士大夫身</p>\n<p>　　未尝虐民酷吏</p>\n<p>　　救人之难</p>\n<p>　　济人之急</p>\n<p>　　悯人之孤</p>\n<p>　　容人之过</p>\n<p>　　广行阴骘，上格苍穹</p>\n<p>　　人能如我存心</p>\n<p>　　天必锡汝以福</p>\n<p>　　于是训于人曰</p>\n<p>　　昔于公治狱，大兴驷马之门</p>\n<p>　　窦氏济人，高折五枝之桂</p>\n<p>　　救蚁中状元之选</p>\n<p>　　埋蛇享宰相之荣</p>\n<p>　　欲广<a href=\"/remen/futian.html\" class=\"keylink\" target=\"_blank\">福田</a>须凭心地</p>\n<p>　　行时时之方便，作种种之阴功</p>\n<p>　　利物利人</p>\n<p>　　修善修福</p>\n<p>　　正直代天行化</p>\n<p>　　慈祥为国救民</p>\n<p>　　忠主</p>\n<p>　　孝亲</p>\n<p>　　敬兄</p>\n<p>　　信友</p>\n<p>　　或奉真朝斗</p>\n<p>　　或<a href=\"/remen/baifo.html\" class=\"keylink\" target=\"_blank\">拜佛</a>念经</p>\n<p>　　报答四恩</p>\n<p>　　广行三教</p>\n<p>　　济急如济涸辙之鱼，救危如救密罗之雀</p>\n<p>　　矜孤恤寡</p>\n<p>　　敬老怜贫</p>\n<p>　　措衣食周道路之饥寒</p>\n<p>　　施棺椁免尸骸之暴露</p>\n<p>　　家富提携亲戚</p>\n<p>　　岁饥赈济邻朋</p>\n<p>　　斗称须要公平，不可轻出重入</p>\n<p>　　奴婢待之宽恕，岂宜备责苛求</p>\n<p>　　印造经文</p>\n<p>　　创修寺院</p>\n<p>　　舍药材以拯疾苦</p>\n<p>　　施茶水以解渴烦</p>\n<p>　　或买物<a href=\"/remen/fangsheng.html\" class=\"keylink\" target=\"_blank\">放生</a></p>\n<p>　　或持斋而戒杀</p>\n<p>　　举步常看虫蚁</p>\n<p>　　禁火莫烧山林</p>\n<p>　　点夜灯以照人行</p>\n<p>　　造河船以济人渡</p>\n<p>　　勿登山而网禽鸟</p>\n<p>　　勿临水而毒鱼虾</p>\n<p>　　勿宰耕牛</p>\n<p>　　勿弃字纸</p>\n<p>　　勿谋人之财产</p>\n<p>　　勿妒人之技能</p>\n<p>　　勿淫人之妻女</p>\n<p>　　勿唆人之争讼</p>\n<p>　　勿坏人之名利</p>\n<p>　　勿破人之<a href=\"/remen/hunyin.html\" class=\"keylink\" target=\"_blank\">婚姻</a></p>\n<p>　　勿因私仇使人兄弟不和</p>\n<p>　　勿因小利使人父子不睦</p>\n<p>　　勿倚权势而辱善良</p>\n<p>　　勿恃富豪而欺贫困</p>\n<p>　　善人则亲近之，助<a href=\"/remen/dexing.html\" class=\"keylink\" target=\"_blank\">德行</a>于身心；恶人则远避之，杜灾殃于眉睫</p>\n<p>　　常须隐恶扬善</p>\n<p>　　不可口是心非</p>\n<p>　　剪碍道之荆榛，除当途之瓦石</p>\n<p>　　修数百年崎岖之路</p>\n<p>　　造千万人来往之桥</p>\n<p>　　垂训以格人非</p>\n<p>　　捐赀以成人美</p>\n<p>　　作事须循天理</p>\n<p>　　出言要顺人心</p>\n<p>　　见先哲于羹墙</p>\n<p>　　慎独知于衾影</p>\n<p>　　诸恶莫作，众善奉行</p>\n<p>　　永无恶曜加临，常有吉神拥护</p>\n<p>　　近报则在自己</p>\n<p>　　远报则在儿孙</p>\n<p>　　百福骈臻，千云祥集，岂不从阴骘中得来者哉</p>\n<p>　　附：明袁<a href=\"/ctwh/jing/mxjd/lfsx.html\" class=\"keylink\" target=\"_blank\">了凡四训</a></p>\n<p>　　附：俞净意公遇灶神记</p>\n<p>　　重刻《安士全书》序一</p>\n<p>　　大矣哉吾心本具之道！妙矣哉吾心固有之法！寂照不二，真俗<a href=\"/remen/yuanrong.html\" class=\"keylink\" target=\"_blank\">圆融</a>。离念离情，不生不灭。谓之为有而不有，不有而有。谓之为空而不空，不空而空。生佛皆由此出，圣凡俱莫能名。类明镜之了无一物，而复胡来汉现。犹太虚之远离诸相，不妨日照云屯。正所谓实际理地，不受一尘；本觉心中，圆具诸法。乃如来所证之无上觉。道，亦<a href=\"/remen/zhongsheng.html\" class=\"keylink\" target=\"_blank\">众生</a>所迷之<a href=\"/remen/changzhu.html\" class=\"keylink\" target=\"_blank\">常住</a>真心。三教<a href=\"/remen/shengren.html\" class=\"keylink\" target=\"_blank\">圣人</a>，依此心性，各垂教迹，广导群萌。由是尼山（＊指孔子）抉诚明之奥，作修齐治平之轨。柱史（＊指老子）说《<a href=\"/remen/daode.html\" class=\"keylink\" target=\"_blank\">道德</a>》之经，陈长生久视之术。大觉<a href=\"/remen/shizun.html\" class=\"keylink\" target=\"_blank\">世尊</a>，称法界性，示真如心，演背尘合觉之道，立不生不灭之宗。虽浅深大小不同，世出<a href=\"/remen/shijian.html\" class=\"keylink\" target=\"_blank\">世间</a>有异。要皆不外即吾心本具之理，以发挥演畅之，普令含识，称性起修，即修显性，消原无之幻妄，复本有之天真，永出迷途，诞登觉岸而后已也。</p>\n<p>　　文昌帝君，于宿世中，心敦五常，躬奉三教，自行化他，惟欲止于至善。功高德著，遂得职掌文衡。恐末学无知，昧己永劫常住之性。因作文广训，示‘吾一十七世’之言，妙义无尽，谁测渊源？注解纵多，莫窥堂奥。致令上下千古，垂训受训，皆有遗憾，不能释然。安士先生，宿植德本，乘愿再来。博极群书，深入<a href=\"/remen/jingzang.html\" class=\"keylink\" target=\"_blank\">经藏</a>。觉世牖民，引为己任。淑身变俗，用示嘉谟（＊同模）。以奇才妙悟之学识，取<a href=\"/remen/lingshan.html\" class=\"keylink\" target=\"_blank\">灵山</a>、泗水（＊指孔学）之心法，就帝君随机<a href=\"/remen/shuofa.html\" class=\"keylink\" target=\"_blank\">说法</a>之文，著斯民雅俗同观之注。理本于心，词得其要。征引事实，祛迷云于意地。阐扬义旨，揭慧日于性天。使阅者法法头头，有所仿效。心心念念，有所警惩。直将帝君一片婆心，彻底掀翻，和盘托出。俾千古之上，千古之下，垂训受训，悉皆释然，毫无遗憾。而又悲心无既，慈愿莫穷。欲使斯民推忠恕以笃胞与，息刀兵而享天年；守礼义以叙彝伦，好令德而远美色。因著戒杀之书，曰《万善先资》；戒淫之书，曰《<a href=\"/fjrw/jsrw/zas/100129.html\" class=\"keylink\" target=\"_blank\">欲海回狂</a>》。良由世人杀业最多，淫业易犯。以故不惮烦劳，谆谆告诫。又以泛修世善，止获人天之福，福尽堕落，苦毒何所底极？乃宗<a href=\"/remen/jingtu.html\" class=\"keylink\" target=\"_blank\">净土</a>经论，采其逗机语言，集为一书，名曰《西归直指》。普使富贵贫贱，老幼男女，或智或愚，若缁若素，同念阿弥陀佛，求生<a href=\"/remen/jileshijie.html\" class=\"keylink\" target=\"_blank\">极乐世界</a>，迥出<a href=\"/remen/lunhui.html\" class=\"keylink\" target=\"_blank\">轮回</a>，直登不退。谢妄业所感之苦，享吾心固有之乐。前三种虽明<a href=\"/remen/xiuxing.html\" class=\"keylink\" target=\"_blank\">修行</a>世善，而亦具了<a href=\"/remen/shengsi.html\" class=\"keylink\" target=\"_blank\">生死</a>法。后一种虽明了生死法，而亦须修行世善。至于惠吉逆凶，缕析条陈；决疑辨难，理圆词妙。其震聋发聩之情，有更切于拯溺救焚之势。诚可以建天地，质鬼神，羽翼六经，扶持名教。允为善世第一奇书，与寻常善书不可同日而语。不谓之菩萨乘本愿轮，现居士身，说法度生者，吾不信也。</p>\n<p>　　（不慧）少读儒书，罔知孔孟之心传。长<a href=\"/remen/xuefo.html\" class=\"keylink\" target=\"_blank\">学佛</a>乘，未悟如来之性体。迄今年临知命，见等面墙。徒有乐善之心，毫无利人之力。欲将此书，刊刻流布。无奈贫无卓锥，兼以懒于募缘。因是多年，未偿所愿。西蜀居士李天桂，夙具灵根，笃修善行。企得无上<a href=\"/remen/fofa.html\" class=\"keylink\" target=\"_blank\">佛法</a>，朝礼普陀名山。于法雨禅寺，偶然会遇。若非宿缘有在，何以邂逅如斯。乃屈膝问法，询求出要。余因示以力敦伦常，精修净业，自利利他，唯此为要。若能躬行无玷，方可<a href=\"/remen/ganhua.html\" class=\"keylink\" target=\"_blank\">感化</a>同人。倘所行不符所言，乃奉法反以坏法。彼世之德不加修，而善不力迁者，非无修德迁善之资，乃无良师益友以身率之故也。即赠以此书，令详悉披阅。务使己之动作云为，与书之指示训诲，相契相合，无少参差，庶几可耳。彼遂若获至宝，庆幸无已，发愿刊板，用广<a href=\"/remen/liutong.html\" class=\"keylink\" target=\"_blank\">流通</a>。又祈作序，普告同人。因不揣固陋，略述颠末。其有欲致君泽民，修身齐家，教子孙以希圣贤，悟心性以了生死者。请熟读而力行之，当不以吾言为谬妄也。（印光法师撰）</p>\n<p>　　重刻《安士全书》序二</p>\n<p>　　淫杀二业，乃一切众生生死根本。最难断者唯淫，最易犯者唯杀。二者之中，淫则稍知自爱者犹能制而不犯。然欲其意地清净，了无丝毫蒂芥者，唯断惑证真之阿罗汉方能之耳。余则爱染习气，虽有厚薄不同，要皆缠绵固结于<a href=\"/remen/xinshi.html&#9;\" class=\"keylink\" target=\"_blank\">心识</a>之中，从劫至劫，莫能<a href=\"/remen/jietuo.html\" class=\"keylink\" target=\"_blank\">解脱</a>。杀则世皆视为固然。以我之强，陵彼之弱。以彼之肉，充我之腹。只顾一时适口，谁信历劫酬偿？《<a href=\"/fojing/lengyanjing/quanwen.html\" class=\"keylink\" target=\"_blank\">楞严经</a>》云：‘以人食羊，羊死为人，人死为羊，如是乃至十生之类，死死生生，互来相啖，恶业俱生，穷未来际。’古德云：‘欲得天下无兵劫，除非众生不食肉。’又云：‘欲知世间刀兵劫，须听屠门半夜声。’既有其因，必招其果。不思则已，思之大可畏也。</p>\n<p>　　安士先生恭禀佛敕，特垂哀愍，因著《欲海回狂》以戒淫，《万善先资》以戒杀。征引事实，详示<a href=\"/remen/yinguo.html\" class=\"keylink\" target=\"_blank\">因果</a>。切企举世之人，同怀干父坤母，民胞物与之真心。永断伤风乱伦，以强陵弱之恶念。又欲同人诸恶莫作，众善奉行。因将《文昌帝君阴骘文》详加注释。俾日用云为，居心行事，大而治国安民，小而一言一念，咸备法戒，悉存龟鉴。由兹古圣先贤之主敬慎独，正心诚意，不至徒存空谈而已。如上三种，文词理致，莫不冠古超今，翼经辅治。以其以奇才妙悟，取<a href=\"/remen/fozu.html\" class=\"keylink\" target=\"_blank\">佛祖</a>圣贤之心法，而以雅俗同观之笔墨发挥之故也。虽然已能戒淫戒杀，诸恶莫作，众善奉行。若不了生脱死，安能保其生生世世不失操持？则恒生善道，广修<a href=\"/remen/fuhui.html\" class=\"keylink\" target=\"_blank\">福慧</a>，不堕恶趣，彼此酬偿者，有几人哉？而了生脱死，岂易言乎？唯力<a href=\"/foxue/changshi/153408.html\" class=\"keylink\" target=\"_blank\">修定</a>慧，断惑证真者，方能究竟自由。余则纵令尊为天帝，上而至于非非想天，福寿八万大劫。皆属被<a href=\"/remen/shane.html\" class=\"keylink\" target=\"_blank\">善恶</a>业力之所缚著，随善恶业力之所轮转耳。因是特依如来，仗佛慈力带业<a href=\"/remen/wangsheng.html\" class=\"keylink\" target=\"_blank\">往生</a>之法，荟萃净土经论要义，辑为一书，名曰《西归直指》。若能一阅是书，谛信不疑，生信发愿，求生西方。无论根机之利钝，罪业之轻重，与夫工夫之浅深，但能信愿真切，持佛名号，无不临命终时，蒙佛慈力，接引往生。既往生已，则超凡入圣，了生脱死，悟自心于当念，证觉道于将来，其义理利益，唯证方知，固非笔舌所能形容也。此系以己信愿，感佛慈悲，<a href=\"/remen/ganying.html\" class=\"keylink\" target=\"_blank\">感应</a>道交，获斯巨益。较仗自力断惑证真，了生脱死者，其难易奚啻天地悬隔而已。</p>\n<p>　　现今外洋各国大战数年，我国始因意见不同，竟成南北相攻。加以数年以来，水风旱潦、地震、土匪、瘟疫等灾，频迭见告。统计中外所伤亡者，不下万万。痛心疾首，惨不忍闻。（不慧）滥厕僧伦，未证<a href=\"/remen/daoguo.html\" class=\"keylink\" target=\"_blank\">道果</a>。徒存伤世之心，毫无济人之力。有同乡芹浦刘在霄先生者，清介之士也。世德相承，笃信佛法。今夏来山见访，谈及近来中外情景。戚然曰：‘有何妙法，能为救护？’余曰：‘此是苦果，果必有因。若欲救苦，须令断因。因断则果无从生矣。故经云：“菩萨畏因，众生畏果。”’遂将《安士全书》示之，企其刊板广传，普令见闻，同登觉岸。先生不胜<a href=\"/remen/huanxi.html\" class=\"keylink\" target=\"_blank\">欢喜</a>，即令其甥赵步云出资七百元，祈余代任刊事。忆昔戊申，曾劝李天桂刊板于蜀，彼即祈余作序。后以<a href=\"/remen/yinyuan1.html\" class=\"keylink\" target=\"_blank\">因缘</a>不具，事竟未行。今蒙刘公毅然赞成，殆非小缘。窃以《袁了凡四训》，为改过迁善之嘉言。《俞净意》一记，为至诚格天之懿行。其发挥事理，操持工夫，最为严厉纯笃，精详曲尽。因分附于《阴骘文广义》下卷之后。莲池《戒杀放生文》为灭残忍魔军之慈悲主帅，省庵《不净观》等颂，为灭贪欲魔军之净行猛将。省庵《劝发<a href=\"/remen/putixin.html\" class=\"keylink\" target=\"_blank\">菩提心</a>文》，为沉沦<a href=\"/remen/kuhai.html\" class=\"keylink\" target=\"_blank\">苦海</a>众生之普度慈航。爰附于三种法门之后，譬如添花锦上，置灯镜旁，光华灿烂，悦人心目。果能读之，则不忠不恕之念，忽尔冰消。自利利他之心，油然云起。从兹步步入胜，渐入渐深。不知不觉，即凡情而成圣智矣。庶可了生脱死，永出轮回。面礼弥陀，亲蒙授记。谨为阅此书者贺曰：‘久沈业海，忽遇慈航。遵行忠恕，归命觉皇。信真愿切，执谢情亡。感应道交，觐无量光。’余详戊申序中，兹不复赘。民国七年岁次戊午六月十九日，古莘释印光谨述。</p>\n<p>　　文昌帝君阴骘文广义节录</p>\n<p>　　《阴骘文广义》原序</p>\n<p>　　《易》言：‘积善之家，必有余庆。’《书》言：‘作善，降之百祥’。左氏言：‘祸福无门，惟人所召’。故知福善祸淫，乃宇宙中必然之理。三教宗旨，无异同也（＊犹言无异）。儒者闻因果之说，出于释氏，遂以惠迪从逆、吉凶影响之事，尽归<a href=\"/remen/fomen.html\" class=\"keylink\" target=\"_blank\">佛门</a>。谓人死无复有后世，善恶不皆有报。而无忌惮者，遂乐得为小人矣。</p>\n<p>　　文昌帝君，现圣贤身而为说法，著《阴骘文》，以训士子。发端即曰：‘吾一十七世为士大夫身’，明乎<a href=\"/remen/rensheng.html\" class=\"keylink\" target=\"_blank\">人生</a>必有后世，未尝断灭也。继之以‘如我存心，天必锡（＊同赐）福’，明乎善恶必有征应，纤毫不爽也。迨其篇终，直曰：‘见先哲于羹墙，慎独知于衾影。诸恶莫作，众善奉行’。尤见救世苦心，真诚切挚。非皆吾儒所当奉以周旋，罔敢陨越者乎？玉峰周子，纵观三教之书，折衷百家之论，为之句诠字释，缕析条分。而又推广其未尽之旨，发所未闻，扫尽迂腐之庸谈，大破管窥之陋说。滔滔十万余言，号为《阴骘文广义》。萧子颂僖读而快之，惜其剞劂（＊指雕板）未半，即捐赀（＊同资）领袖。又得顾子受祺、金子尧封、罗子允枚，协力襄赞。于是清河昆仲，踵而成之。工既竣，周子索序于余。余读讫叹曰：‘君可谓垂训以格人非。敝邑诸公，可称捐赀以成人美。善与善遇，相得益彰。但愿见者闻者，身体力行，更相化导罔俾。’</p>\n<p>　　元皇宝训，徒托空言。则相与有成者，又不独在二三君子矣。跂予望之。娄东唐孙华撰。</p>\n<p>　　文昌帝君阴骘文</p>\n<p>　　帝君曰：‘吾一十七世为士大夫身。未尝虐民酷吏。救人之难，济人之急，悯人之孤，容人之过。广行阴骘，上格苍穹。人能如我存心，天必锡汝以福。于是训于人曰：昔于公治狱，大兴驷马之门。窦氏济人，高折五枝之桂。救蚁中状元之选，埋蛇享宰相之荣。欲广福田，须凭心地。行时时之方便，作种种之阴功。利物利人，修善修福。正直代天行化，慈祥为国救民。忠主孝亲，敬兄信友。或奉真朝斗，或拜佛念经。报答四恩，广行三教。济急如济涸辙之鱼，救危如救密罗之雀。矜孤恤寡，敬老怜贫。措衣食周道路之饥寒，施棺椁免尸骸之暴露。家富提携亲戚，岁饥赈济邻朋。斗称须要公平，不可轻出重入。奴婢待之宽恕，岂宜备责苛求。印造经文，创修寺院。舍药材以拯疾苦，施茶水以解渴烦。或买物而放生，或持斋而戒杀。举步常看虫蚁，禁火莫烧山林。点夜灯以照人行，造河船以济人渡。勿登山而网禽鸟，勿临水而毒鱼虾。勿宰耕牛。勿弃字纸。勿谋人之财产。勿妒人之技能。勿淫人之妻女。勿唆人之争讼。勿坏人之名利。勿破人之婚姻。勿因私仇，使人兄弟不和。勿因小利，使人父子不睦。勿倚权势而辱善良，勿恃富豪而欺穷困。善人则亲近之，助德行于身心。恶人则远避之，杜灾殃于眉睫。常须隐恶扬善，不可口是心非。剪碍道之荆棘，除当途之瓦石。修数百年崎岖之路，造千万人来往之桥。垂训以格人非，捐赀以成人美。作事须循天理，出言要顺人心。见先哲于羹墙，慎独知于衾影。诸恶莫作，众善奉行。永无恶曜加临，常有吉神拥护。近报则在自己，远报则在儿孙。百福骈臻，千祥云集，岂不从阴骘中得来者哉！’</p>\n<p>　　自首句至上格苍穹皆帝君实事，出《文昌化书》）</p>\n<p>　　补缺</p>\n<p>　　安士先生，撰辑此书，事理文义，悉皆周到。唯于帝君末后一世，及于公治狱、窦氏济人、宋效救蚁、叔敖埋蛇五事，皆未曾录。或以他书俱载，后世咸知，故略之耳。然未曾博览者，不得而知，实为一大憾事。因按《阴骘文注证》，录而补之于此，则事实明晰，而原文了不更动也。释印光识。</p>\n<p>　　帝君末后一世</p>\n<p>　　帝君生于晋，姓张，讳亚，越人也。后徙蜀，即梓潼居焉。其人俊雅洒落，其文明丽浩荡，为蜀中宗师。感时事，托为方外游。及门诸子，建祠祀之，题曰文昌君。唐玄宗、僖宗，避寇入蜀，显灵拥护。难平，诏封晋王。后人加称曰帝，盖尊之也。（四川七曲山清虚观碑记）</p>\n<p>　　于公治狱大兴驷马之门</p>\n<p>　　汉于公，东海人，为县狱吏。郡有孝妇，寡居守节，养姑甚谨。姑恐妨其嫁，自缢死。姑女诬告妇迫死其母，妇不能辨。公争之不得，孝妇死。东海旱三年。后太守来，公白其冤。祭孝妇墓，遂雨。凡所平决，民皆允服。公门坏，父老谋治之。公曰：‘可高大其门，令容驷马车盖。我治狱多阴德，并无冤枉，子孙必有兴者。’后其子定国，果为丞相，封平西侯。孙永侣，为御史大夫。</p>\n<p>　　窦氏济人高折五枝之桂</p>\n<p>　　五代窦禹钧，燕山人，年三十外无子。梦祖父告曰：‘汝不但无子，且不寿，宜早修德以回天。’禹钧由是力<a href=\"/remen/xingshan.html\" class=\"keylink\" target=\"_blank\">行善</a>事。有家人盗钱二百千，自书券系幼女背，曰‘永卖此女，以偿所负’，遂遁。公怜之，焚券养女，及笄择配嫁之。同宗外戚，有丧不能举，出钱葬之；有女不能嫁，出钱嫁之。公量每岁所入，除伏腊供给外，悉以济人。家唯俭素，无金玉之饰，无衣帛之妾。于宅南建书院，聚书数千卷，延师课四方孤寒之士，厚其廪饩。由公显者甚众。不久，连生五子，皆聪明俊伟。复梦祖父告曰：‘汝数年来，<a href=\"/remen/gongde.html\" class=\"keylink\" target=\"_blank\">功德</a>浩大，名挂天曹，延寿三纪（十二年为一纪），五子俱显荣。汝当益加勉励，无惰初心也。’后长子仪，礼部<a href=\"/ctwh/jing/13j/shangshu.html\" class=\"keylink\" target=\"_blank\">尚书</a>；次子俨，礼部侍郎；三子侃，左补阙；四子偁，右谏议大夫，参大政；五子僖，起居郎。八孙皆贵。公享寿八十有二，无病谈笑而逝。冯道赠诗曰：‘燕山窦十郎，教子有义方。灵椿一株老，丹桂五枝芳。’</p>\n<p>　　救蚁中状元之选</p>\n<p>　　宋宋郊、宋祁，兄弟同在太学。有僧相之曰：‘小宋大魁天下，大宋不失科甲。’后春试毕，僧见大宋贺曰：‘似曾活数百万<a href=\"/remen/shengming.html\" class=\"keylink\" target=\"_blank\">生命</a>者。’郊笑曰：‘贫儒何力及此？’僧曰：‘蠕动之物皆命也。’郊曰：‘有蚁穴为暴雨所浸，吾编竹桥渡之。岂此是耶？’僧曰：‘是矣。小宋今当大魁，公终不出其下。’及唱第，祁果状元。章献太后，谓弟不可先兄。乃易郊第一，祁第十。始信僧言不谬。</p>\n<p>　　埋蛇享宰相之荣</p>\n<p>　　楚孙叔敖，尝出游，见两头蛇，杀而埋之。及归，忧而不食。母问其故。泣对曰：‘儿闻见两头蛇者必死，今儿见之，恐弃母而死也。’母曰：‘蛇今安在？’曰：‘恐后人又见，已杀而埋之矣。’母曰：‘无忧。吾闻有阴德者必获善报。汝必兴于楚。’后果为令尹，执楚政。</p>\n<p>　　集中援引三教书目：</p>\n<p>　　《书经》、《<a href=\"/ctwh/jing/13j/liji.html\" class=\"keylink\" target=\"_blank\">礼记</a>》、《<a href=\"/ctwh/jing/13j/zhouli.html\" class=\"keylink\" target=\"_blank\">周礼</a>》、《<a href=\"/ctwh/shi/24s/zhoushu.html\" class=\"keylink\" target=\"_blank\">周书</a>异记》、《孔子集语》、《<a href=\"/ctwh/jing/13j/cqzz.html\" class=\"keylink\" target=\"_blank\">左传</a>》、《<a href=\"/ctwh/zi/djjd/liezi.html\" class=\"keylink\" target=\"_blank\">列子</a>》、《墨子传》、《<a href=\"/ctwh/shi/24s/shiji.html\" class=\"keylink\" target=\"_blank\">史记</a>正义》、《<a href=\"/ctwh/shi/24s/hanshu.html\" class=\"keylink\" target=\"_blank\">汉书</a>》、《<a href=\"/ctwh/shi/sgls/zztj.html\" class=\"keylink\" target=\"_blank\">资治通鉴</a>》、《皇明通纪》、《文献通考》、《<a href=\"/ctwh/shi/24s/jinshu.html\" class=\"keylink\" target=\"_blank\">晋书</a>》、《梁书》、《北魏史》、《隋书》、《唐书》、《宋史》、《金史》、《古史谈苑》、《史林》、《隋唐纪事》、《梦溪笔谈》、《朝野佥载》、《昌黎文集》、《小学》、《苏州府志》、《松江府志》、《吉安府旧志》、《瑞州府志》、《南昌府志》、《袁州府志》、《昆山县志》、《铜仁府志》、《名臣言行录》、《圣学宗传》、《韵语阳秋》、《琐闱管见》、《日知录》、《学仕要箴》、《绣虎轩次集》、《荒政备览》、《功过格》、《广仁录》、《广慈编》、《笔乘》、《三教平心论》、《<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>》、《大<a href=\"/remen/banruo.html\" class=\"keylink\" target=\"_blank\">般若</a>经》、《大宝积经》、《楞严经》、《大集经》、《大方广总持经》、《大<a href=\"/fojing/emituojing/41135.html\" class=\"keylink\" target=\"_blank\">阿弥陀经</a>》、《<a href=\"/fojing/miaofalianhuajing/\" class=\"keylink\" target=\"_blank\">法华经</a>》、《三千佛名经》、《大般<a href=\"/fojing/niepanjing/\" class=\"keylink\" target=\"_blank\">涅槃经</a>》、《阿阇世王受决经》、《<a href=\"/remen/mile.html\" class=\"keylink\" target=\"_blank\">弥勒</a>下生经》、《杂宝藏经》、《贤愚因缘经》、《法句喻经》、《楼炭<a href=\"/remen/zhengfa.html\" class=\"keylink\" target=\"_blank\">正法</a>经》、《出曜经》、《折伏罗汉经》、《日明菩萨经》、《业报差别经》、《优婆塞戒经》、《禅秘要经》、《百缘经》、《树提伽经》、《发觉净<a href=\"/fojing/xinjing/yuanwen.html\" class=\"keylink\" target=\"_blank\">心经</a>》、《五母子经》、《阿育王经》、《正法念处经》、《起世因本经》、《分别功德经》、《卢至长者经》、《杂譬喻经》、《<a href=\"/remen/fubao.html\" class=\"keylink\" target=\"_blank\">福报</a>经》、《付法藏经》、《大藏一览》、《四分律》、《<a href=\"/remen/shani.html\" class=\"keylink\" target=\"_blank\">沙弥</a>律》、《<a href=\"/fojing/jingangjing/39210.html\" class=\"keylink\" target=\"_blank\">金刚经</a>解》、《婆沙论》、《大智度论》、《立世阿毗昙论》、《法界安立图》、《经律异相》、《梁皇宝忏》、《水忏缘起》、《传灯录》、梁《高僧传》、《宏明集》、《佛祖通载》、《法苑珠林》、《金汤编》、《<a href=\"/remen/tianren.html\" class=\"keylink\" target=\"_blank\">天人</a>感通纪》、《<a href=\"/remen/hufa.html\" class=\"keylink\" target=\"_blank\">护法</a>论》、《法喜志》、《尚直尚理编》、《汉法本内传》、《冥祥记》、《冥报拾遗》、《缁门崇行录》、《竹窗三笔》、《解脱要门》、《现果随录》、《文昌化书》、《老子升玄经》、《太上清净经》、《大权菩萨经》、《灵宝经》、《步虚经》、《上品大戒经》、《上清经》、《道藏法轮经》、《消魔安志经》、《道藏全集注》、《群仙珠玉》、《净明真经》、《感应篇劝惩录》、《长生要旨》、《云笈七笺》</p>\n<p>　　文昌帝君阴骘文广义节录卷上</p>\n<p>　　昆山 周梦颜安士氏述</p>\n<p>　　‘吾一十七世为士大夫身’</p>\n<p>　　［发明］（＊发明，是周安士对帝君文义的推广阐发）篇中所言，皆帝君（＊即文昌帝君，又名梓潼帝君）现身说法，故以‘吾’字发其端。曰‘一十七世’，特将吾身中亘古亘今、生生不坏之物，指示后人也。人惟生不知来，死不知去，便谓形神消灭，无复来生，所以肆行罔忌。帝君深惧此种自误误人，流毒不浅，故以自己之一十七世，晓然正告天下也。帝君既有一十七世，则吾侪皆有一十七世。由是将为善，思及身后之福，必果；将为不善，思及身后之福，必不果（人唯知道有来春，所以留著来春谷。人若知道有来生，自然修取来生福）。识得此篇开端语，亦思过半矣。</p>\n<p>　　人读善书，每心粗气浮，不能沉思默会。即如‘吾’字、‘身’字，未有不蒙笼混看者。若识得‘吾’可为‘身’，‘身’不可为‘吾’，方知‘吾’是主人，‘身’是客矣。主则旷劫长存，无生无死；客则改形易相，乍去乍来。譬如远行之人，或乘舟坐轿，或跃马驱车，种种更变，人无更变。舟车轿马，身也；乘舟车轿马者，吾也。又如人作戏，或扮帝王，或扮官吏，或扮乞儿，种种改易，人无改易。帝王官吏乞儿，身也；扮帝王官吏乞儿者，吾也。以一身言之，其能视听者，身也；所以视听者，吾也。身唯有生死，故目至老而渐昏，耳至老而渐塞。吾唯无生死，故目虽昏，而所以视者不昏；耳虽塞，而所以听者不塞（若作视听即吾，又是认贼为子）。是故大人从其大体，身能为吾用；小人从其小体，吾反被身用也。</p>\n<p>　　既可以十七世，即可以十七劫，即可以无量无边劫；帝君之‘吾’无穷，则吾辈之‘吾’亦无穷矣。既可以士‘身’，可以大夫‘身’，即可以天龙八部、<a href=\"/remen/diyu.html\" class=\"keylink\" target=\"_blank\">地狱</a>鬼畜‘身’，帝君之‘身’无定，则吾辈之‘身’亦无定矣。且托生既多，则宿世父母六亲亦多，帝君宿缘既多，则吾辈宿缘亦多矣。然则‘吾’者，主人也；‘一十七世’，旦暮也；‘为’者，机缘也；‘士大夫’，傀儡也；‘身’者，革囊也，诚难与俗人道也。</p>\n<p>　　前世后世，犹之昨日来朝，吾生合下自有，并非佛家造出。譬如五脏六腑，本在病人自己腹中，奈何因其出诸医人之口，竟视为药笼中物乎？人若无有后世，不受轮回，则世间便有多少不平事，即圣贤议论，亦有无征不信者矣。且如孔子言仁者寿，力称颜子之仁，而颜反夭矣；极恶盗蹠之不仁，而蹠偏寿矣。君子枉自为君子，小人乐得为小人，何以成其为造物？唯有前世后世以为销算，而后善有所劝，恶有所惩，上帝不受混帐之名，孔子可免无稽之谤。大矣哉！一十七世之说也。</p>\n<p>　　虚无寂灭之学，非吾儒所痛恨乎？既已恨之，不可身自蹈之。今之述佛理以劝世者，必曰：作善得福，作恶得祸；明有因果，幽有鬼神；已往者是前生，未来者为后世。步步据实，试问‘虚无’二字，如何可加？而谤佛者，则以地狱天堂为荒诞，前世后世为渺茫，谓此身来无消息，去无踪影。静言思之，恰中虚无二字之病。学佛者之言曰：肉躯虽有败坏，真性原无生死。而谤佛者辄云：无有前生，无复后世。夫曰舍一身复受一身，则是虽寂而不寂，虽灭而不灭也；若其舍一身不复受一身，则是一寂而长寂，一灭而永灭也。平心自揣，试问‘寂灭’二字，毕竟谁当受之？嗟乎！身若侏儒，而反讥防风氏为短小，亦已过矣。</p>\n<p>　　以刀杀人，不过斩人肉躯；若言无有后世，直是断人慧命。斩肉躯者，害止一生；断慧命者，杀及世世。故知劝人改恶修善，犹是第二层工夫。先须辨明既有今世，必有来生，方是根本切要语。无后世之语，出之凶恶小人，人皆轻而忽之，譬诸投鸩毒于臭食之中，啖者自少，故其为害浅；若出之正人君子，人必尊而信之，譬若置砒霜于膏粱之内，食者必多，故其为害深。苟能侃侃凿凿，唯以救世为心，不作以顺为正之妾妇，则其阴功大矣。</p>\n<p>　　吾辈一为书生，即有书生习气。闻三世轮回，无论不信；即信，亦不肯出诸口。今悟一十七世之说，出自帝君宝训，可明目张胆告人矣。何则？向惟不知有后世，所以屈指将来，光阴无几；今悟肉躯虽死，真性不亡，可知当身寿算，原来地久天长，是能易短命为长年者，此一十七世之说也。向惟不知有前生，故见天帝天仙、帝王卿相，不觉自顾渺小；今知<a href=\"/remen/liudao.html\" class=\"keylink\" target=\"_blank\">六道</a>轮回，互为高下，则夫豪贵之途，宿生何者不历，是能等贫贱于富贵者，此一十七世之说也。向惟昧于宿因，故每逢失意，不免怨尤；今悟荣枯得失，皆宿业所招，则虽横逆相加，亦可安然忍受，是能消忿怒为和平者，此一十七世之说也。向惟不达祸福，所以无恶不为；今知行善始足庇身，损人适以害己，则暗室屋漏之中，自存战兢惕厉之想，是能化贪残为良善者，此一十七世之说也。向惟不信因果，故见善人得祸、恶人得福，便谓天道难凭；今能参观前世后世，则知福善祸淫，本是毫发无爽，是能转愚痴为<a href=\"/remen/zhihui.html\" class=\"keylink\" target=\"_blank\">智慧</a>者，此一十七世之说也。识得此言真意味，何劳读尽五车书。　下附征事（二十二则，俱出《文昌化书》）</p>\n<p>　　天赐兴儒</p>\n<p>　　帝君曰：予方游人间，至会稽山阴。见一隐者（即圣父），年五十许，焚香叩天祈嗣。时仲春丙夜，天文焕烂，张宿昭然在上，而隐者适姓张，予于是生焉。然予乡剪发文身，习为夷俗。予既成童，心甚不乐。乃寻冠履，自习礼文（儒服儒冠，自此而始）。内外莫不以予为异。及其久也，从予者十有七八。一日，有耆旧谒予父，口诵唐虞大训数篇（即成王顾命所陈者）。曰：‘中国有使人传此’。予好之，就彼习焉，随口记授无遗。于是愿学者，从而习之，皆以予为师焉。</p>\n<p>　　［按］孔子之生也，以圣母祷之于尼山；帝君之生也，以圣父祈之于苍昊，诞生皆不凡矣。然孔子振木铎于周之衰，而显示微言于万世；帝君扬文教于周之盛，而阴操黜陟于千秋，岂非为道不同，同归于治者哉？</p>\n<p>　　补衮和衷</p>\n<p>　　帝君曰：予在周成王时，姓张，名善勋。成王置予于言路。时虽盛明，而忧君忧国，未尝少懈。方王少时，听政于周公，后常怀不平。予恐左右得乘间也，每以君臣始终祸福几微为戒。而谏草屡焚，人无见者。故公之东征，虽四国流言，召公不悦，而卒能保全者，予亦少有力焉。</p>\n<p>　　［按］张氏本黄帝后裔。帝君降生，在周武王乙巳岁，其后示现，每多姓张。世传二月初三日为圣诞者，止据帝君生于晋武帝太康八年之一世也。若论帝君多生以来，则自元旦以至除夕，何日而非圣诞耶？</p>\n<p>　　惇睦亲族</p>\n<p>　　帝君曰：予在京周十年，久违桑梓。一日，见周公《鸱枭》诗，恻然有感，因告老乞骸。既归里，见族人多贫，遂兴义庄。困乏者，周急之；疾病者，疗治之；男女长成者，婚嫁之；子弟俊秀者，教养之。闻风者翕然相效，义庄滋广。</p>\n<p>　　［按］时帝君以岐黄之术（＊指医术）济人，经理义庄，皆帝君之子也。</p>\n<p>　　初闻佛理</p>\n<p>　　帝君曰：予在朝时，闻方外之言曰：西方之国（是<a href=\"/remen/tianzhu.html\" class=\"keylink\" target=\"_blank\">天竺</a>国，非极乐国），有大圣人（是释迦牟尼佛，非阿弥陀佛），不言而自化，无为而自理，以慈悲为主，以方便为门，以斋戒为常，以寂灭为乐，视死生如朝暮，等恩仇如梦觉，无忧喜悲愤之情。盖知浮生不久，而求无生者也。予尝慕之。及辞荣归，道逢隐者，行歌于市，深契于衷。予乃下车拜恳。行歌子仰天而叹，指予以心印，授予以正诀，曰：‘此西方圣人归寂法也。子能念而习之，可度生死，证无量寿。若得到于<a href=\"/remen/bian.html\" class=\"keylink\" target=\"_blank\">彼岸</a>，则可成正觉；如中道而废，犹不失为神仙。’予受教后，尘缘既毕，百虑俱灰。时值仲秋，会集亲朋，留颂而逝（颂载《化书》）。</p>\n<p>　　［按］或疑<a href=\"/\" class=\"keylink\" target=\"_blank\">佛教</a>自汉明帝时，方传东土，帝君当日，何自而闻方外之言？然历观记载，乃知西周之时，此间已有佛法。周昭王二十六年四月初八，为释迦如来降诞之辰，其时，但见日有重轮，五色祥光，入贯太微，遍照四方，宫殿震动，河井泛溢。王命太史苏由筮之，得干之九五，曰：‘此西方圣人降诞之相。却后千年，教法来此。’王命镌石记之，置南郊祠前（出《周书异记》及《金汤编》）。至穆王时，西极之国有化人来，入水火，贯金石，反山川，移城邑，穆王造中天台以居之（出《列子》）。故山西五台山及终南山、苍颉造书台（在秦地都城南二十里）、檀台山（在唐时玉华宫南）数处，皆有穆王所造佛寺古迹。而《列子·仲尼篇》亦引孔子之言曰：‘吾闻西方有大圣人焉，不治而不乱，不言而自信，不化而自行。荡荡乎，民无能名焉！’（孔子又有一书，名《三备卜经》，次篇几章，亦言西方圣人事，唐敬宗时，犹见有人引及此书）。又尝考秦缪公时，扶风得一石像，缪公不识，置马厩中。公骤得疾，梦天神谪谴。问诸侍臣，由余答曰：‘臣闻周穆王时，有化人来，云是佛神，穆王信之，于终南山作中天台，高千余尺，址基现在。又于苍颉台，造三会道场。君今所患，得毋此耶？’缪公曰：‘近得一石人，衣冠非今所制，今在马坊，将非此欤？’由余见之，骇曰：‘是矣’（高丽、日本，昔年佛法未至时，土中有祥云涌出，皆掘得阿育王塔）。公迎置净处，像忽放光，缪公以为嗔怒也，宰三牲祭之。时有善神，擎掷远处，公大惧。以问由余，由余曰：‘臣闻佛好清净，不进酒肉，爱惜物命，如保赤子。君欲祠之，果饼而已。’公大悦，欲造佛像而无其人。由余曰：‘昔穆王造寺之侧，应有工匠。’遂于苍颉台南村，得一老人名王安者，年已一百八十，自言曾于三会道场，见人造之，今年老不能，于是复于他村购得四人，造一铜像。公喜，于土台上建重阁，高三百尺，以<a href=\"/remen/gongyang.html\" class=\"keylink\" target=\"_blank\">供养</a>之。时号为高四台（出《天人感通记》及《法苑珠林》）。而扬雄、刘向寻觅藏书，往往见有<a href=\"/fojing/\" class=\"keylink\" target=\"_blank\">佛经</a>。然则孔子所语，及帝君所闻，有自来矣。惜教未东来，言之略耳。</p>\n<p>　　情动入胎</p>\n<p>　　帝君曰：予既迁化，将往西方，适至洞庭君山，爱其胜境，因少留焉。予时上无君相临制之威，下无骨肉系累之念，超然物外，此乐何穷！久之，有二仙童，自天而下，以予为君山主宰，兼洞庭水治。一日见一妇人，年三十余，呼号而来，祭且祝曰：‘良人（＊丈夫）不幸，得罪于君（＊君王），窜死南荒，家乡万里，旅榇（＊棺材）难归。痛念堂有二亲，身怀六甲，若山川神灵，察吾夫君，以忠获罪，怜吾姑嫜（＊姑嫜：婆婆和公公），暮景无依，使得诞生一男，以续张氏，纵妾命不保，亦无憾焉。’予在云路中，不胜其悲，涕泗从出（谨按：天人之身，无有涕泗。唯当命终之候，五衰相现，腋下始有微汗耳。帝君既有涕泗，尚在神道中可知）。忽身堕妇怀，懵然无觉。久之，闻人语曰：‘是男，是男。’予开目视之，身在浴盆中，盖已生世矣。</p>\n<p>　　［按］生死海中，一经耽染，便成堕落。苟非大修行人，未有独往独来，不迷真性者。帝君宿生闻道，本欲为西方之行，特以一念恋著山水，遂被洞庭君山粘住。纵意中绝无作山灵河伯之想，不觉已堕血食之神矣。至于心怜张妇之祷，本一片善念，岂料遂为其子。然而情之所注，便堕其怀，迨见身在浴盆，即欲毅然跳出，不可得矣。帝君此际犹乃尔，何况茫茫业识人！</p>\n<p>　　不愧孝友</p>\n<p>　　帝君曰：予皇考姓张，讳无忌，事周厉王，为保氏（＊官名）。时王耻闻过失，至于监谤。怒皇考谏诤，窜死番阳。时予尚幼，从母黄氏，迎丧，归葬河朔。十岁就外学，名予曰忠嗣，追先志也。既冠，王父平子，字予曰仲。母氏慈祥明辨，笃于教训（帝君自言母氏日诵观经，晚年无疾坐化。益信此时已有佛法）。值宣王即位，诏先朝臣子，死于非辜者，咸录其后。予禀母命，诣京师，登肺石以自明。有诏复皇考官，谥曰‘献’。仍以予为保氏。予先有兄允思，不幸早世，母氏痛之，遂以次子楙阳承其后，以慰母心。王母赵氏终，王父寻亦不起。予以孙承子，服斩衰三年，哀毁闻于中外。时以孝友称予字而不名。</p>\n<p>　　［按］此即《诗》所谓张仲孝友也。帝君母夫人乃前日祷于君山之妇。未为母之时，帝君受其拜；既为母子后，彼复受帝君拜矣。然毕竟谁当拜，谁不当拜？是故观于儒，而后知五伦之方；通乎释，而后知五伦之圆。</p>\n<p>　　殛罚淫神</p>\n<p>　　帝君曰：予既为诸山之王（在周朝末年），凡所部山川，水旱丰凶，妖祥功过，皆得治之。青黎山神，高鱼生，悦部民孙涤女，拘其魂而乱之（可以拘其魂而乱之，亦可拘其魂而罪之矣。然则所谓锉烧舂磨，且无所施之说，岂非儿童之见？）。为邻封白池龙神所察。予觇（＊窥视）之，与女俱讯。既伏其辜，归其魂，女乃苏。鞭鱼生（＊高鱼生）背三百，黜之。而山下有故孝子吴宜肩，尝为父刺血写《棱伽经》（＊《<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>》）四卷（观此，则扬雄、刘向，所谓尝见佛经之说，益有据矣）。寿终三年，未有所受。予为保奏以代之，帝报曰可。自是大小之神，咸知敬畏。</p>\n<p>　　［按］六天皆有欲念，但天福愈重，则欲事愈轻耳。山川之神，大抵罪福参半者多，悦女拘魂，理所有也。</p>\n<p>　　降嗣赤帝</p>\n<p>　　帝君曰：予见秦任酷法，视民如草芥，乃飞章奏帝，愿以<a href=\"/remen/huashen.html\" class=\"keylink\" target=\"_blank\">化身</a>，援天下于涂炭之中，跻（＊达到）斯民于和乐之地。奈何帝命，以予为赤帝子之后。玉音可畏，予不敢抗。俄有九天监生大神，逼予受生。于云霄间，下视人间，见火秦之后，宫阙鼎新，汉帝方与戚姬晤语。监生谓予曰：‘此即赤帝子也。’予纵目间，为监生所挤（此即中阴身矣，帝君特未知耳）。堕于帝侧戚姬之怀（凡人托生，必见父母会合。若是男胎，于父生嗔，于母生爱；若是女胎，反此。至于南洲生三洲，三洲生南洲，人间生天上，天上生人间，善道生恶道，恶道生善道，各有形相，详载《藏经》，不能俱述）。恍然而觉。帝以予神骨相似，举动不凡，甚钟爱予。晚年欲以予为太子，既不果。帝万岁后，卒为吕氏所杀。予母之死，尤被酷毒（须知张良四皓，宿生亦必有怨）。予深怨之，每思为率然（大蛇名）之相，尽吞诸吕而后已也（后果化蛇，可见一切<a href=\"/remen/weixin.html\" class=\"keylink\" target=\"_blank\">唯心</a>造矣）。</p>\n<p>　　［按］予初读<a href=\"/remen/foshu.html\" class=\"keylink\" target=\"_blank\">佛书</a>，见怨亲平等，及怨从亲起之说，心窃讶之。迨静观事理循环，乃知此种议论，非出世圣人不能道也。就戚夫人言，未有不以吕后为仇，高祖为恩者。然吕后之恨戚姬，皆由高祖之宠眷。迨宠眷渐深，至于欲易太子，而吕后之隐恨，遂不可复解矣。向使高祖当日，以等闲待之，不至若此宠眷，则戚夫人被祸，夫何至于此极也。然则吕后固戚之仇，而高祖亦岂得遂为恩耶？噫！此即怨从亲起之说也（即此便是格物之学）。夫怨也，而从亲起，即欲不作平等观，不可得已。</p>\n<p>　　邛池化龙</p>\n<p>　　帝君曰：予自罹（＊遭遇）吕祸后，思报宿愤，不顾已往修积。虽诸吕死后，冥间备受苦楚，孽尚未清，然此时已共生于东海之滨，邛池邑矣。邑令吕牟，吕后之后身也。予母夫人亦生于彼，复为戚氏。以前生享福太过，故至此贫悴，所嫁张子，老而乏嗣，以芟刈为业。一日至野外，自伤无子，泣而祷天。乃相与割臂出血，沥石凹中，且祝曰：‘若此石下有动物生焉，亦遗体也。’予方感母氏心，不觉<a href=\"/remen/shenshi.html\" class=\"keylink\" target=\"_blank\">神识</a>已经托彼。明日揭石视之，血化为蛇，金色寸长，余所为也。母收养逾年，顶上生角，腹下生足，能变化，每天欲雨，予为助之。身既长大，腹量宽廓，见羊豕犬马，辄食之。邑令有良马，吕产后身也，予拘而噬焉。令遂逮予父母入狱，限三日不得予，罪之以死。次日，予化儒生，谒令解之。令曰：‘张老夫妇，家养妖蛇，食人六畜久矣，今又食吾马。吾欲为民除害，而不肯放出，是彼自为妖也，必将戮之。’予曰：‘物<a href=\"/remen/mingxiang.html\" class=\"keylink\" target=\"_blank\">命相</a>偿，宿业所致。君欲为畜杀人，可乎？’令叱予使退。予曰：‘君面有死气，宜善自爱。’语毕，予隐形不现。左右皆以为妖。予乃奏天称怨，陈前世母子无辜，死于诸吕，今欲报之。词上而未报，乃不胜其愤，遂变化风雨，呼吸云雾，复借海水，灌注城邑，周四十里皆陷，予乃身载父母而出焉。时孝宣之世，今所谓陷河者，是也。</p>\n<p>　　［按］帝君虽以累世孝友，积功励行，然毕竟是人天小果，未修出世大法。是以一生帝王家，忽然立脚不住。幸得后来遭遇释迦，终成解脱耳。不然，怨怨相报，正无已时。所以菩萨苟欲救度众生，必得先乘般若之船，而后可入生死之海也。</p>\n<p>　　遇佛得度</p>\n<p>　　帝君曰：予以吕后怨怼奏帝，未报而擅行之，虽一时快意，然气平即悔。翌日玉音荐降，以海神晁闳，劾予擅用海水，陷溺平民五百余户，以口计之，二千余命，除予前身仇怼，八十几人外，余俱夭枉。帝命赐谴，以予为邛池龙，羁囚积水之下。连年旱虐，水复为泥，身既广大，无穴可容，烈日上临，内外热恼，八万四千诸鳞甲中，各生小虫，咂啮不已，宛转困苦，不计春秋（地狱一昼夜，人间五百年）。一日晨凉，天光忽开，五色祥云，浮空而过，中有瑞相，绀发螺旋，金容月莹，现诸妙相，希有光明。山灵河伯，万圣稽首，欢喜赞叹，声动天地。复有天香，缭绕四合，天花纷堕，堕处生春。予乃耳目聪明，鼻观通彻，心清口润，声音发扬，仰首哀号，乞垂救度。诸圣咸谓予曰：‘此西方大圣正觉世尊释迦文佛也（大丈夫当如此矣）。今以教法，流行东土，汝既遭逢，宿业可脱。’予乃踊身入天光中，具陈往昔<a href=\"/remen/baoying.html\" class=\"keylink\" target=\"_blank\">报应</a>之理。世尊曰：‘善哉！帝子。汝于向来，孝家忠国，作大<a href=\"/remen/154932.html\" class=\"keylink\" target=\"_blank\">饶益</a>，特以人我之相，肆兴残害。汝今复有怨亲之想，与嗔恚愚痴之念否？’予闻至理，心地开明，无人<a href=\"/remen/wuwo.html\" class=\"keylink\" target=\"_blank\">无我</a>，诸念顿息。自顾其身，随念消灭（罪从心起将心忏，心若灭时罪亦亡。罪亡心灭两俱空，是则名为真<a href=\"/remen/chanhui.html\" class=\"keylink\" target=\"_blank\">忏悔</a>），复为男子，得灌顶智，予归依焉。</p>\n<p>　　［按］龙有胎、卵、湿、化四种，其间苦乐相去，不啻天渊。所以娑竭罗龙王云：‘龙趣之中，或有享福如天神者，或有受苦如地狱者，或有等于人畜饿鬼者，各随宿业受报。’昔世尊与无量菩萨说法，有一盲龙居热水中，遍身鳞甲内，为小虫所唼（咬）食，号呼望救。又有无量饿龙，泪下如雨，各问宿世因缘。佛为一一开导，令其受三归<a href=\"/remen/wujie.html\" class=\"keylink\" target=\"_blank\">五戒</a>，而后诸龙得脱苦趣（详《大集经·济龙品》）。信乎！佛为<a href=\"/remen/sanjie.html\" class=\"keylink\" target=\"_blank\">三界</a>大师，四生慈父，光之所烛，能使盲视聋闻，跛行哑语也。帝君往昔，因闻歌有感，遂至下车投拜，则智慧灵根，植之者良厚。宜其面睹慈容，顿捐宿业也。</p>\n<p>　　幽明交理</p>\n<p>　　帝君曰：予以先世有善政，天年甫尽，即生于顺帝永和间，所谓张孝仲者，即予也。盖犹不忘其故称也。虽未登显仕，然蒙上帝旨，俾予日应世务，夜治幽冥。凡人隐微之事，予皆知而籍之，以至灵鬼邪祟，无不预焉。</p>\n<p>　　［按］太仓有人，曾见役于冥。每至丙夜，举体僵冷，冥司授以一牌一杖。牌上皆列所拘人姓名，杖一入手，顷刻穿山入海，将所拘人负杖头，虽至几十，其轻如羽。一至天明，便与平人无异，心甚厌之，百计莫逃。有僧劝以<a href=\"/remen/chujia.html\" class=\"keylink\" target=\"_blank\">出家</a>，受<a href=\"/remen/pusajie.html\" class=\"keylink\" target=\"_blank\">菩萨戒</a>。从之，而后其役遂绝。</p>\n<p>　　流矢集体</p>\n<p>　　帝君曰：予以善功世修，渐复神职，而命债未偿者，犹不吾置。复生于河朔（经云：宿世身骨，过于须弥山。所饮母乳，多于大海水）。从邓艾伐蜀时，予为行军司马，劝艾从间道出，省锋镝之祸。迨其深入，遇诸葛瞻。许以封王琅琊。瞻不听。至于交绥，瞻之中坚，予所当也，流矢遍集予体，瞻方就擒。予欲营救之，而予已创甚矣，盖向者邛池未偿之报也。</p>\n<p>　　［按］《楞严经》中，言杀业之报，纵使经于微尘劫，相食相诛，犹如转轮，互为高下。然则邛池之报，尚属瞬息间事耳，遂谓从此帐清无欠，恐犹未也。</p>\n<p>　　隶掌桂籍</p>\n<p>　　帝君曰：上帝以予累世为儒，刻意坟典，命予掌天曹桂籍。凡士之乡举里选，大比制科，服色禄秩，封赠奏予，乃至二府进退，皆隶掌也。</p>\n<p>　　［按］世俗若闻有人将为试官，则钻营者多方结纳，虽昏夜乞哀，弗恤也。然彼试官者，只操一方之柄，不能揽天下之权；止管一任之中，不能及三年之外。且典司小试者，不能参乡会之权；执掌科名者，不能任铨选之务。即或黜陟由我，而亦有时不效。夤缘盖若斯之难也。乃有一试官焉，至公至明，不病不老，</p>\n</div>",
        "author": "曾琦云"
    }
]