[{
    "title": "法华三昧行事运想补助仪 第1942部",
    "author": "湛然大师",
    "html": "<div class=\"B1_text\"><p>法华<a href=\"/remen/sanmei.html\" class=\"keylink\" target=\"_blank\">三昧</a>行事运想补助仪</p><p>唐国清<a href=\"/remen/shamen.html\" class=\"keylink\" target=\"_blank\">沙门</a>湛然撰</p><p>夫礼忏法世虽同效。事仪运想多不周旋。或粗读忏文半不通利。或推力前拒理观。一无效<a href=\"/remen/jingjin.html\" class=\"keylink\" target=\"_blank\">精进</a>之风。阙入门之绪。故言勤修苦行非<a href=\"/remen/niepan.html\" class=\"keylink\" target=\"_blank\">涅槃</a>因。但礼念轨仪文非不委。以散情昏重想运难成。予因天台再有详补。撮览枢总使随言作念随念成想。一一瞻视如对目前。庶时刻不虚事法成办。依本文总历十法。结要事理</p><p>初严净道场(如无别屋亦可同间绝无己物方可外求)。二净身(新衣旧衣新染并得。若无此二浣旧胜者)。三三业<a href=\"/remen/gongyang.html\" class=\"keylink\" target=\"_blank\">供养</a>(若总礼<a href=\"/remen/sanbao.html\" class=\"keylink\" target=\"_blank\">三宝</a>。未须一一随方想念。但想己身及十方诸佛。实相理体本无能所故。无能礼所礼想。此无能所名法界海。愿诸<a href=\"/remen/zhongsheng.html\" class=\"keylink\" target=\"_blank\">众生</a>同见此理。名为同入)。次运香(唱至受用作佛事竟。次生想念不起此心。能运到十方。故云一念。想曰。愿此香华遍十方。以为微妙光明台。诸天音乐天宝香。诸天肴膳天宝衣。不可思议妙法尘。一一尘出一切尘。一一尘出一切法。旋转无阂互<a href=\"/remen/zhuangyan.html\" class=\"keylink\" target=\"_blank\">庄严</a>。遍至一切三宝前。十方法界三宝前。皆有我身修供养。一一皆悉遍法界。彼彼无杂无障阂。尽未来际作佛事普熏法界。诸众生蒙熏皆发<a href=\"/remen/putixin.html\" class=\"keylink\" target=\"_blank\">菩提心</a>。同入无生证佛智)。请佛(我三业性如<a href=\"/remen/xukong.html\" class=\"keylink\" target=\"_blank\">虚空</a>。释迦牟尼亦如是。不起真际为众生。与众俱来受供养)。次请佛菩萨(但改牟尼及形相来处)。五叹佛(偈前一一别想。己身在三宝前立。次口宣偈随声运想。我之身心本无生灭。故虽称叹如影如响)。六<a href=\"/remen/lifo.html\" class=\"keylink\" target=\"_blank\">礼佛</a>(当唱一心时。先专至敬礼。为事一心。次想能所为理一心。应想曰。能礼所礼性空寂。<a href=\"/remen/ganying.html\" class=\"keylink\" target=\"_blank\">感应</a>道交难思议。我此道场如帝珠。释迦牟尼影现中。我身影现如来前。头面接足归命礼)。多宝佛(多宝如来影现中。我身影现多宝前。余同上想)。分身(分身诸佛亦同上想。)东方诸佛(东方诸佛影现中。我皆影现诸佛前。乃至十方一一皆尔)。三世诸佛(乃至过现未来并同上想)。<a href=\"/remen/sheli.html\" class=\"keylink\" target=\"_blank\">舍利</a>形像等(诸<a href=\"/remen/fofa.html\" class=\"keylink\" target=\"_blank\">佛法</a>身如虚空。化事住世难思议。我皆影现化事前。一一皆悉归命礼)。妙法(真空法界如虚空。<a href=\"/remen/changzhu.html\" class=\"keylink\" target=\"_blank\">常住</a>法宝难思议。我皆影现法宝前。莫不皆悉归命礼)。诸菩萨(彼一一菩萨影现中。乃至下方亦如是)舍利弗等(先想声闻皆是本来诸佛。今从初说故云声闻)。普贤菩萨(为灭障故接足礼余同上)。普为(我及众生无始常为三业六根重罪所障。不见诸佛。不知出要。但顺<a href=\"/remen/shengsi.html\" class=\"keylink\" target=\"_blank\">生死</a>不知妙理。我今虽知犹与一切众生同为一切重罪所障。今对普贤十方诸佛前。普为众生归命<a href=\"/remen/chanhui.html\" class=\"keylink\" target=\"_blank\">忏悔</a>。惟愿加护令障消灭)。七忏悔应运逆顺十心云(我与众生无始来。今由爱见故。内计我人外加恶友不<a href=\"/remen/suixi.html\" class=\"keylink\" target=\"_blank\">随喜</a>他一毫之善。唯遍三业广作众罪。事虽不广恶心遍布。昼夜相续无有间断。覆讳过失不欲人知。不畏恶道无惭无愧。拨无<a href=\"/remen/yinguo.html\" class=\"keylink\" target=\"_blank\">因果</a>。故于今日对十方佛普贤大师。深信因果生重惭愧。生大怖畏。发露忏悔断相续心。发<a href=\"/remen/puti.html\" class=\"keylink\" target=\"_blank\">菩提</a>心断恶修善。勤策三业翻昔重过。随喜凡圣一毫之善。念十方佛有大<a href=\"/remen/fuhui.html\" class=\"keylink\" target=\"_blank\">福慧</a>。能救拔我及诸众生从二死海置<a href=\"/remen/sande.html\" class=\"keylink\" target=\"_blank\">三德</a>岸。从无始来不知诸法本性空寂。广造众恶。今知空寂为求菩提。为众生故。广修诸善遍断众恶。惟愿普贤慈悲摄受)。次忏六根(至文并须略知。文相含于逆顺十种心相纵有阙略。在四悔中于菩提中见不清净等。是横计我人。毗卢遮那是观罪性空。一切<a href=\"/remen/shizun.html\" class=\"keylink\" target=\"_blank\">世尊</a>是念十方佛。后四悔中有发随喜心。以是<a href=\"/remen/yinyuan1.html\" class=\"keylink\" target=\"_blank\">因缘</a>令毕竟清净。是断相续心归向普贤及一切世尊。是为众生发菩提心。一一悔文皆具三业。是修功补过等说过等。是发露过失。当堕恶道生大怖畏等。是怖畏恶道及生惭愧。信因果等。凡宣悔词须加事想破于爱心。至观罪性空总想事理悔于见心。若欲更略眼耳鼻<a href=\"/remen/sangen.html\" class=\"keylink\" target=\"_blank\">三根</a>。亦可或时用。若舌身意三根是业故不得。全略前三根纵略。并使不失。逆顺十心大意即得)。劝请(十方诸佛以道眼力故知我见我。劝请诸佛。唯愿久住转<a href=\"/remen/zhengfa.html\" class=\"keylink\" target=\"_blank\">正法</a>轮。所在生处常能劝请)。随喜(十方凡圣一毫之善。我皆随喜。福德能令见者生喜。是故我喜)。<a href=\"/remen/huixiang.html\" class=\"keylink\" target=\"_blank\">回向</a>(无始来时乃至今日尽未来际一毫之善。及以忏悔劝请随喜。皆同法界与诸众生共<a href=\"/remen/chengfo.html\" class=\"keylink\" target=\"_blank\">成佛</a>道)。发愿(大体须存灭罪除障开显法门满四弘誓。余者皆须顺于菩提)。行道(欲行时更须正立想。此道场犹<a href=\"/remen/rufa.html\" class=\"keylink\" target=\"_blank\">如法</a>界。十方三宝畟塞虚空。以次回身旋绕法座想十方三宝心性寂灭。影现十方经声如响。心想如梦梵声亦然)。三归(一一各想三处三宝与<a href=\"/remen/dl.html\" class=\"keylink\" target=\"_blank\">顶礼</a>俱运。初文虽即直云十方。意亦兼于三处。若从忏悔已下凡云礼三宝者。皆须一一别起三想。头三叩地。一十方三宝。二<a href=\"/fojing/miaofalianhuajing/\" class=\"keylink\" target=\"_blank\">法华经</a>中一切三宝。三普贤大师。对此三处求忏悔等。又凡散华皆于言前散华之时。想三宝及普贤上想已。次宣忏悔等词。至后文中云。散华等者心指前所散之华。若焚香者送法座炉。亦应想身各送炉。遍至十方一一法华经前乃至普熏一切三宝。若焚手炉但先添香。次执炉已随事起想。然后口宣词句)</p><p><a href=\"/remen/zuochan.html\" class=\"keylink\" target=\"_blank\">坐禅</a>文略。应如<a href=\"/remen/zhiguan.html\" class=\"keylink\" target=\"_blank\">止观</a>十法成乘等。行法华忏黄昏五更。时促则此略文。我(某甲)及法界众生从无始世来。无明所覆颠倒迷惑。而由六根三业不善广造十恶四重五逆。乃至十重四十八轻。无量无边说不可尽。十方诸佛常在<a href=\"/remen/shijian.html\" class=\"keylink\" target=\"_blank\">世间</a>法音不绝。妙香充塞法味盈空。放净光明照触一切。常住妙理遍满虚空。我无始来六根内盲三业昏暗。不见不闻不觉不知。以是因缘长流生死。经历恶道百千万劫。永无出期。经云。释迦如来名毗卢遮那遍一切处。是故当知。一切诸法无非佛法。而我不了随无明流。是则于菩提中见不清净。于<a href=\"/remen/jietuo.html\" class=\"keylink\" target=\"_blank\">解脱</a>中而起缠缚。今始<a href=\"/remen/juewu.html\" class=\"keylink\" target=\"_blank\">觉悟</a>今始改悔。生大惭愧生大怖畏。诵持大乘三业供养。归向普贤菩萨及一切世尊。<a href=\"/remen/shaoxiang.html\" class=\"keylink\" target=\"_blank\">烧香</a>散华发露忏悔。六根三业所作永断。相续不复更造。以是因缘今我与法界众生三业六根无始所作。现作当作自作教他见闻随喜。若忆不忆若识不识。若疑不疑若覆若露。毕竟清净(忏悔已归命礼三宝)</p><p>法华三昧行事运想补助仪</p></div>"
}]