[{
    "title": "人天眼目 第一卷",
    "author": "智昭大师",
    "html": "<div class=\"B1_text\"><p>人天眼目 第一卷</p><p>人天眼目序</p><p>予游方时。所至尽诚。咨扣尊宿五宗纲要。其间件目。往往亦有所未知者。因慨念。既据师位。而纲宗语句。尚不知其名。况旨诀乎。将何以启迪后昆。剔抉疑膜邪。于是有意于纲要。几二十年矣。或见于遗编。或得于断碣。或闻尊宿称提。或获老衲垂颂。凡是五宗纲要者。即笔而藏诸。虽成巨轴。第未暇详定。晚抵天台万年山寺。始偿其志。编次类列。分为五宗。名之曰人天眼目。其辞皆一。依前辈所作。弗敢增损。然是集也。乃从上诸大老利物施为。既非予胸臆之论。俾行于世。有何诮焉。若其执拂柄据师位者。外是则无以辩验邪正也。有识博闻者。必垂印可</p><p>宋淳熙戊申季冬越山晦</p><p>岩智昭序</p><p>人天眼目 第一卷</p><p><a href=\"/chanzong/wujia/ljz.html\" class=\"keylink\" target=\"_blank\">临济宗</a></p><p>师讳义玄。曹州南华人也。俗姓邢。幼而颖异。长以孝闻。及落发受具。居于讲肆。精究毗尼。博赜经论。俄叹曰。此济世医方也。非教外别传之旨。即更衣游方。首参黄檗。次谒大愚。其机缘语句。载于行录。既受黄檗印可。寻抵河北镇州城东南隅。临滹沱河侧。小院住持。其临济因地得名。唐咸通八年丁亥四月十日。摄衣据坐与三圣问答毕。寂然而逝。门人以师全身。建塔于大名府西北隅。敕谥慧照禅师。塔号澄灵</p><p>四料拣</p><p>师初至河北住院。见普化克符二上座。乃谓曰。我欲于此建立黄檗宗旨。汝可成褫我。二人珍重下去。三日后。普化却上来问云。和尚三日前说甚么。师便打。三日后。克符上来问。和尚昨日打普化作甚么。师亦打。至晚小参云。我有时夺人不夺境。有时夺境不夺人。有时人境俱夺。有时人境俱不夺</p><p>僧问。如何是夺人不夺境。师云。煦日发生铺地锦。婴儿垂发白如丝(大慧云。此二句。一句存境。一句夺人)</p><p>僧问。如何是夺境不夺人。师云。王令已行天下遍。将军塞外绝烟尘(大慧云。上句夺境。下句存人)</p><p>僧问。如何是人境俱夺。师云。并汾绝信独处一方(大慧云。便有人境俱夺面目。又云。吾初读诸家禅录。见并汾纪信之语。深以为疑。虽诘诸老。皆含糊不辨。既阅临济语。则知绝信二字。盖并汾二州名。僧问人境两俱夺。答云。独处一方。其旨晓然。方悟诸师之集皆有鸟焉之误)</p><p>僧问。如何是人境俱不夺。师云。王登宝殿。野老讴歌(大慧云。此是人境俱不夺也)</p><p>克符颂</p><p>夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌面无回互。还应滞网罗(大慧云。此颂大概在骊珠光灿烂蟾桂影婆娑之上。盖此二句是境也。学人问夺人不夺境。拟欲求玄旨思量反责么。大意只是。不可思量拟议。思量拟议。学人蹉却觌面相呈一着。则被语言罗网矣)</p><p>夺境不夺人。寻言何处真。问禅禅是妄。究理理非亲。日照寒光澹。山遥翠色新。直饶玄会得。也是眼中尘(大慧云。要会日照寒光澹山摇翠色新么。此二句是境。直饶玄会得。也是眼中尘。便夺了也)</p><p>人境两俱夺。从来正令行。不论佛与祖。那说圣凡情。拟犯吹毛剑。还如值目盲。进前求解会。特地斩精灵(大慧云。正令既行。不留<a href=\"/remen/fozu.html\" class=\"keylink\" target=\"_blank\">佛祖</a>。到这里进之退之。性命总在师家手里。如吹毛剑。不可犯其锋也)</p><p>人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦溺在<a href=\"/remen/wuyuan.html\" class=\"keylink\" target=\"_blank\">无缘</a>(大慧云。若要分明理会得临济意。但向当时垂示处看)</p><p>师示众云。如诸方学人来。山僧此问。作三种<a href=\"/remen/genqi.html\" class=\"keylink\" target=\"_blank\">根器</a>断。如中下根器来。我便夺其境。而不除其法。或中上根器来。我便境法俱夺。如上上根器来。我便境法人俱不夺。如有出格见解人来。山僧此间。便全体作用。不历根器。大德到这里。学人着力处不通风。石火电光即蹉过了也。学人若眼目定动。即没交涉(凡五家宗主垂示处称师。后皆仿此)</p><p>南院。颙问风穴昭(亦作沼)云。汝道。四料拣。料拣何法。穴云。凡语不滞凡情。既堕圣解。学者大病。先圣哀之。为施方便。如楔出楔。院问</p><p>如何是夺人不夺境(首山等答皆附)穴云。新出红炉金弹子。簉破阇黎铁面门。首山云。人前把出远送千峰。法华举云。白菊乍开重日暖。百年公子不逢春。慈明圆云。神会曾磨普寂碑。道吾真云。庵中闲<a href=\"/remen/dazuo.html\" class=\"keylink\" target=\"_blank\">打坐</a>。白云起峰顶。圆悟勤云。老僧有眼不曾见。达观颖云。家里已无回日信。路遥空有望乡牌。石门聪云。山河大地</p><p>如何是夺境不夺人。穴云。刍草乍分头脑裂。乱云初绽影犹存。山云。打了不曾嗔。冤家难解免。华云。大地绝消息。翛然独任真。明云。须信壶中别有天。吾云。闪烁红旗散。仙童指路亲。圆悟云。阇黎问得自然亲。观云。沧海尽教枯到底。青山直得碾为尘。门云。番人失[疊*毛]帐</p><p>如何是人境俱夺。穴云。蹑足进前须急急。促鞭当鞅莫迟迟。山云。万人作一冢。时人尽带悲。华云。草荒人变色。凡圣两俱忘。明云。寰中天子敕。塞外将军令。吾云。刚骨尽随红影没。苕苗总逐白云消。悟云收。观云。天地尚空。秦日月。山河不见汉君臣。门云。有何佛祖</p><p>如何是人境俱不夺。穴云。帝忆。江南三月里。鹧鸪啼处百花香。山云。问处分明答处亲。华云。清风伴明月。野老笑相亲。明云。明月清风任往来。吾云。久旱逢初雨。他乡遇故知。悟云放。观云。莺啭上林花满地。客游三月草侵天。门云。问答甚分明</p><p>翠岩颂(名可真兴化莆田人嗣慈明)</p><p>夺人不夺境。日月自流迁。山河及大地。片雨过蛮天</p><p>夺境不夺人。问禅何处亲。相逢不只揖。晓夜渡关津</p><p>人境两俱夺。声鼓坠红楼。纵横施巨阙。谁敢立当头</p><p>人境俱不夺。阎浮转几遭。面南看北斗。争得合伊曹</p><p>佛鉴(名惠勤)</p><p>瓮头酒熟人皆醉。林上烟浓花正红。夜半无灯香合静。秋千垂在月明中</p><p>鸎逢春暖歌声滑。人遇时平笑脸开。几片落花随水去。一声长笛出云来</p><p>堂堂意气走雷霆。凛凛威风掬霜雪。将军令下斩荆蛮。神剑一挥千里血</p><p>圣朝天子坐明堂。四海生灵尽安枕。风流年少倒金樽。满院桃花红似锦</p><p>总颂</p><p>千溪万壑归沧海。四塞八蛮朝帝都。凡圣从来无二路。莫将狂见逐多途</p><p>三句</p><p>师因僧问。如何是真佛真法真道。乞垂开示。师云。佛者心清净是。法者心光明是。道者处处无碍净光是。三即一皆空而无实有。如真正道人。念念不间断。达磨大师。从西土来。只是觅个不受惑底人。后遇二祖。一言便了。始知从前虚用工夫。山僧今日见处。与佛祖不别。若第一句中荐得。堪与佛祖为师。若第二句中荐得。堪与人天为师。若第三句中荐得。自救不了。僧问</p><p>如何是第一句(风穴以。下答附)师云。三要印开朱点窄。未容拟议主宾分。风穴云。随声便喝。道吾真云。直下冲云际。东山绝往来。海印信云。那吒忿怒。云峰悦云</p><p>垂手过膝</p><p>如何是第二句。师云。妙解岂容无著问。沤和争负截流机。穴云。未开口前错。吾云。面前渠不见。背后称冤苦。印云。衲僧罔措。峰云。万里崖州</p><p>如何是第三句。师云。看取棚头弄傀儡。抽牵元是里头人。穴云。明破则不堪。吾云。头上一堆尘。脚下三尺土。印云。西天此土。峰云。粪箕扫帚</p><p>慈明示众云。先宝应曰。第一句荐得。堪与佛祖为师。第二句荐得。堪与人天为师。第三句荐得。自救不了。山僧即不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。住也乾坤黯黑日月无光。汝等诸人。何处出气。如今还有出气者么。有即出来对众出气看。若无山僧今日与尔出气去也。乃嘘一声卓拄杖下座。石门聪云。第一句荐得石里迸出。第二句荐得挨拶将来。第三句荐得。自救不了</p><p>三玄三要</p><p>师云。大凡演唱宗乘。一语须具三玄门。一玄门须具三要。有权有实。有照有用。汝等诸人作么生会。后来汾阳昭和尚。因举前话乃云。那个是三玄三要底句</p><p>僧问。如何是第一玄。汾阳云。亲嘱饮光前。吾云。释尊光射阿难肩</p><p>如何是第二玄。汾云。绝相离言诠。吾云。孤轮众象攒</p><p>如何是第三玄。汾云。明镜照无偏。吾云。泣向枯桑泪涟涟</p><p>如何是第一要。汾云。言中无作造。吾云。最好精粗照</p><p>如何是第二要。汾云。千圣入玄奥。吾云。闪烁乾坤光晃耀</p><p>如何是第三要。汾云。四句百非外。尽踏寒山道。吾云。夹路青松老</p><p>汾阳颂(并)总</p><p>第一玄。照用一时全。七星光灿烂。万里绝尘烟</p><p>第二玄。钩锥利便尖。拟议穿腮过。裂面倚双肩</p><p>第三玄。妙用具方圆。随机明事理。万法体中全</p><p>第一要。根境俱忘绝朕兆。山崩海竭洒飘尘。荡尽寒灰始得妙</p><p>第二要。钩锥察辨呈巧妙。纵去夺来掣电机。透匣七星光晃耀</p><p>第三要。不用垂钩并下钓。临机一曲楚歌声。闻者尽教来反照(一作闻了悉皆忘反照)</p><p>三玄三要事难分。得意忘言道易亲。一句明明该万象。重阳九日菊花新</p><p>慈明</p><p>第一玄。三世诸佛拟何宣。垂慈梦里生轻薄。端坐还成落断边</p><p>第二玄。灵利衲僧眼未明。石火电光犹是钝。扬眉瞬目涉关山</p><p>第三玄。万象森罗宇宙宽。云散洞空山岳静。落花流水满长川</p><p>第一要。岂话圣贤妙。拟议涉长途。擡头已颠倒</p><p>第二要。峰顶敲楗召。<a href=\"/remen/shentong.html\" class=\"keylink\" target=\"_blank\">神通</a><a href=\"/remen/zizai.html\" class=\"keylink\" target=\"_blank\">自在</a>来。多闻门外叫</p><p>第三要。起倒令人笑。掌内握乾坤。千差都一照</p><p>报汝通玄士。棒喝要临时。若明端的旨。半夜太阳煇。竹庵(名士圭成都史氏子嗣佛眼)示众云。临济道。一句中须具三玄门。一玄门须具三要。大众事因叮嘱起。展转见誵讹。听取一颂。句中难透是三玄。一句该通空劫前。临济命根元不断。一条红线手中牵</p><p>四喝</p><p>师问僧。有时一喝如金刚王宝剑。有时一喝如踞地师子。有时一喝如探竿影草。有时一喝不作一喝用。汝作么生会。僧拟议。师便喝</p><p>寂音尊者颂</p><p>金刚王剑觌露堂堂。才涉唇吻即犯锋釯</p><p>踞地师子本无窠臼。顾伫停机即成渗漏</p><p>探竿影草不入阴界。一点不来贼身自败</p><p>有时一喝不作喝用。<a href=\"/remen/fofa.html\" class=\"keylink\" target=\"_blank\">佛法</a>大有只是牙痛</p><p>首山示众云。老僧寻常问汝道。这里一喝不作一喝用。有时一喝作问行。有时一喝作探竿影草。有时一喝作踞地师子。有时一喝作金刚王宝剑。若作问行来时。急着眼看始得。若作探竿影草。尔诸人合作么生。若作踞地师子。野干须屎尿出始得。若作金刚王宝剑用时。天王也须脑裂。只与么横喝竖喝。总唤作道理商量</p><p>汾阳</p><p>金刚宝剑最威雄。一喝能摧万仞峰。遍界乾坤皆失色。须弥倒卓半空中</p><p>金毛踞地众威全。一喝能令丧胆魂。岳顶峰高人不见。猿啼白日又黄昏</p><p>词锋探草辨当人。一喝须知伪与真。大海渊澄涵万象。休将牛迹比功深</p><p>一喝当阳势自彰。诸方真有好商量。盈衢溢路歌谣者。古往今来不变常</p><p>智海普融</p><p>一喝金刚剑用时。寒光烁烁射坤维。语言拟议伤锋刃。遍界髑髅知不知</p><p>一喝金毛轻踞地。檀林袭袭香风起。虽然爪距不曾施。万里妖狐皆远避</p><p>一喝将为探竿草。南北东西无不到。短长轻重定锱铢。平地茫茫须靠倒</p><p>一喝不作一喝用。三世古今无别共。落花三月睡初醒。碧眼黄头皆作梦</p><p>宾主句</p><p>师上堂。有僧出<a href=\"/remen/libai.html\" class=\"keylink\" target=\"_blank\">礼拜</a>。师便喝。僧云。老和尚莫探头好。师云。落在什么处。僧便喝。师便打</p><p>又有僧问。如何是佛法大意。师便喝。僧礼拜。师云。汝道好喝也无。僧云。草贼大败。师云。过在什么处。僧云。再犯不容。师便喝。是日两堂首座相见同时下喝。僧问师。还有宾主也无。师云。宾主历然。师云。大众要会临济宾主句。问取堂中二首座</p><p>慈明颂</p><p>啐啄之机箭拄锋。瞥然宾主当时分。宗师愍物垂缁素。北地黄河澈底浑</p><p>竹庵</p><p>作家相见终不错。两两同时齐啐啄。喝下虽然宾主分。争如普化摇铃铎</p><p>四宾主</p><p>师一日示众云。参学人大须仔细。如宾主相见。便有言说往来。或应物现形。或全体作用。或把机权喜怒。或现半身。或乘师子。或乘象王。如有真正学人。便喝先拈出一个胶盆子。善知识不辨是境。便上他境上。做模做样。学人又喝。前人不肯放。此是膏盲之病。不堪医治。唤作宾看主。或是善知识。不拈出物。随学人问处即夺。学人被夺抵死不放。此是主看宾。或有学人。应一个清净境界。出善知识前。善知识辨得是境。把得住抛向坑里。学人言。大好善知识即云。咄哉不识好恶。学人便礼拜。此唤作主看主。或有学人披枷带锁。出善知识前。善知识更与安一重枷锁。学人<a href=\"/remen/huanxi.html\" class=\"keylink\" target=\"_blank\">欢喜</a>。彼此不辨。唤作宾看宾。大德山僧所举。皆是辨魔拣异。知其邪正</p><p>宾主问答</p><p>僧问风穴。如何是宾中宾。穴云。攒眉坐白云。克符云。倚门傍户。犹如醉。出言吐气不惭惶。汾阳云。终日走红尘。不识自家珍。又云。合掌庵前问<a href=\"/remen/shizun.html\" class=\"keylink\" target=\"_blank\">世尊</a>。慈明云。礼拜更殷勤。石门云。礼拜甚分明。雪窦云。满目是埃尘。又云噫</p><p>如何是宾中主。穴云。入市双瞳瞽。符云。口念弥陀双拄杖。目瞽瞳人不出头。汾云。识得衣中宝。端坐解区分。又云。对面无俦侣。明云。拄杖长在手。门云。[覤-儿+豆]地无回顾。窦云。兆分其五。又云引</p><p>如何是主中宾。穴云。回鸾两曜新。符云。高提祖印当机用。利物应知语带悲。汾云。金钩抛四海。玉烛续明灯。又云。阵云横海上。拔剑搅龙门。明云。横担楖[木*栗]拨乾坤。门云。往复问前程。窦云。月带重轮又云收</p><p>如何是主中主。穴云。磨礲三尺剑。待斩不平人。符云。横按镆鎁全正令。太平寰宇斩痴顽。僧云。既是太平寰宇。为甚却斩痴顽。符云。不许夜行刚把火。直须当道与人看。汾云。高提日月光寰宇。大阐洪音唱楚歌。又云。三头六臂擎天地。忿怒那吒扑帝钟。明云。剑握甑人手。门云。万里绝同侣。窦云。大千揑聚。又云揭</p><p>浮山颂</p><p>宾中宾。双眉不展眼无筋。他方役役投知己。失却衣中无价珍</p><p>宾中主。尽力追寻无处所。昔年犹自见些些。今日谁知目双瞽</p><p>主中宾。我家广大实难论。所求不吝无高下。贵贱同途一路平</p><p>主中主。七宝无亏金殿宇。千子常围绕圣颜。诸天不顺飞轮举</p><p>翠岩</p><p>宾中宾。出语不相因。未谛审思惟。骑牛过孟津</p><p>宾中主。相牵日卓午。展拓自无能。且历他门户</p><p>主中宾。南越望西秦。寒山逢拾得。拟议乙卯寅</p><p>主中主。当头坐须怖。万里涉流沙。谁云佛与祖</p><p>雪窦</p><p>宾中之宾。少喜多嗔。丈夫壮志。当付何人</p><p>宾中之主。玄沙猛虎。半合半开。惟自相许</p><p>主中之宾。温故知新。互换相照。师子嚬呻</p><p>主中之主。正令齐举。长剑倚天。谁敢当御</p><p>宾主分不分。瞒顸绝异闻。解布劳生手。寄言来白云</p><p>华严(东京名孜)</p><p>僧问。如何是宾中宾。孜云。客路如天远</p><p>如何是宾中主。云侯门似海深</p><p>如何是主中主。云寰中天子敕</p><p>如何是主中宾。云塞外将军令</p><p>孜云。宾中问主互换之机。主中问宾同生同死。主中辨主。饮气吞声。宾中觅宾。白云万里。故句中无意。意在句中。于斯明得。一双孤雁。扑地高飞。于斯不明。一对鸳鸯。池中独立。知音禅客。相与证明。影响之流。切须子细。良久云。若是陶渊明。攒眉便归去</p><p>四照用</p><p>师一日示众云。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立主立宾。合水和泥应机接物。若是过量人。向未举时。撩起便行。犹较些子。时有僧出问佛法大意。师云。汝试道看。僧便喝。师亦喝。僧又喝。师便打(先照后用)问如何是佛法大意。师便喝。复云。汝道好喝么。僧便喝。师亦喝。僧又喝。师便打(先用后照)僧入门。师便喝。僧亦喝。师便打云。好打只有先锋。且无殿后(照用同时)僧来参。师便喝。僧亦喝。师又喝。僧亦喝。师便打云。好打为伊作主不到头无用处。主家须夺而用之。千人万人。到此出手不得。直须急着眼看始得(照用不同时)</p><p>古德云。主一喝验宾。宾一喝验主。主再喝验宾。宾再喝验主。四喝后无宾主也。到这里主家便夺却。更不容他。慈明示众云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝。一喝云。且道。是照是用。还有缁素得出底么。若有试出来呈丑拙看。若无山僧失利</p><p>照用问答</p><p>问如何是先照后用。首山云。南岳岭头云。太行山下贼。<a href=\"/remen/fotuo.html\" class=\"keylink\" target=\"_blank\">佛陀</a>逊云。红旗曜日催征骑。骏马嘶风卷阵云。道吾真云。语路分明说。投针不回避。黄龙新云。清风拂明月。五祖演云。王言如丝</p><p>如何是先用后照。首山云。太行山下贼。南岳岭头云。陀云。斩得匈奴首。还归细柳营。吾云。金刚觌面亲分付。语道分明好好陈。龙云。明月拂清风。祖云。其出如纶</p><p>如何是照用同时。山云。收下南岳岭头云。捉得太行山下贼。陀云。太行招手。子夏扬眉。吾云。佛祖道中行异路。森罗影里不留身。龙云。清风明月。祖云。举起轩辕镜。蚩尤失却威</p><p>如何是照用不同时。山云。昨日晴今日雨。陀云。午后打斋钟。吾云。清凉金色光先照。峨眉银界一时铺。龙云。非清风非明月。祖云。金将火试</p><p>汾阳云。凡一句语。须具三玄门。每一玄门。须具三要路。有照有用。或先照后用。或先用后照。或照用同时。或照用不同时。先照后用。且共汝商量。先用后照。汝也是个人始得。照用同时。汝作么生当抵。照用不同时。汝作么生凑泊。琅[王*耶]觉云。先照后用。露师子之爪牙。先用后照。纵象王之威猛。照用同时。如龙得水致雨腾云。照用不同时。提奖婴儿。抚怜赤子。此古人建立法门。为合如是。不合如是。若合如是。纪信乘九龙之辇。不合如是。项羽失千里之骓。还有为琅[王*耶]出气底么。如无山僧自道去也。卓拄杖下座</p><p>慈明颂(并总颂)</p><p>照时把断乾坤路。验彼贤愚丧胆魂。饶君解佩苏秦印。也须归欵候皇恩。用便生擒到命殂。却令苏醒尽残躯。归欵已彰天下报。放汝残年解也无。照用同时棒下玄。不容拟议验愚贤。轮剑直冲龙虎阵。马丧人亡血满田 照用不同时。时人会者稀。秋空黄叶坠。春尽落花飞 一喝分宾主。照用一时行。会得个中意。日午打三更</p><p>兴化验人(四盌四唾四瞎)</p><p>莫热盌鸣声(中下二机用)盌脱丘(无底语)盌脱曲(无绻缋语)盌(向上明他)当面唾(鬼语)望空唾(精魂语)背面唾(罔两语)直下唾(速灭语)不似瞎(记得语不作主)恰似瞎(不见前后语)瞎汉(定在前人分上)瞎(不见语之来处)</p><p>汾阳十智同真(佛海远着语)</p><p>汾阳示众云。夫<a href=\"/remen/shuofa.html\" class=\"keylink\" target=\"_blank\">说法</a>者(满口嚼冰霜)须具十智同真(今古罕闻)若不具十智同真。邪正不辨。缁素不分(焦砖打着连底冻)不能为人天眼目(铁作面皮)决断是非(一人传虚万人传实)如鸟飞空而折翼(未举以前底)如箭射的而断弦(着力处不消一[利-禾+苔])断弦故射不中的(我要那射不中底)翼折故空不能飞(尽却尔神通妙用。又云。向什么处去)弦壮翼牢(远水不救近火)空的俱澈(瓦解冰消)作么生是十智同真(又是从头起)与诸人二点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入</p><p>还有点得出底么。不吝慈悲。试出来道看。若点不出。未具参学眼在。却须辨取。要识是非。面目见在。喝一喝下座</p><p>大慧云。汾阳老子末后。若无个面目现在。一场败阙。虽然未免丧我儿孙。喝一喝</p><p>寂音曰。今此法门。<a href=\"/remen/conglin.html\" class=\"keylink\" target=\"_blank\">丛林</a>怕怖。不欲闻其声。何以言之。诸方但要平实见解。执之不移。只欲传受。不信有悟。假使汾阳复生。亲为剖析。亦以为非。昔阿难夜经行次。闻童子诵佛偈。若<a href=\"/remen/rensheng.html\" class=\"keylink\" target=\"_blank\">人生</a>百岁。不善水潦鹤。未若生一日而得决了之。阿难教之曰。不善诸佛机。非水潦鹤也。童子归白其师。师笑曰。阿难老昏矣。当以我语为是。今学者之前。语三玄三要十智同真旨趣。何以异此</p><p>古宿十智同真问答(标汾阳外余不著名)</p><p>一同一质。汾阳云。绵州附子汉州姜。又云。鬼争漆桶。总不出渠。贼不打贫家。鬼窟里头出头没。百草头边任游戏。一毛头上定乾坤。八字打开人不识。盌脱丘</p><p>二同大事。汾云。火官头上风车子。嘉州大像陕府铁牛。当甚破草鞋。少卖弄。两肩担不起。不直半分文。识得木上座也未。灯笼入露柱。杖挑日月手握乾坤</p><p>三总同参。汾云。万象森罗齐稽首。莫怪不相识撞着露柱。呼神唤鬼。倚栏惆怅望江南。胡人持咒口喃喃</p><p>四同真智。汾云。鬼家活计。八十翁翁入场屋。彼此不着便。天地悬殊。佛眼[覤-儿+豆]不见。认着依然还不是。黑山鬼窟。毛吞巨海。芥纳须弥。波斯鼻孔长</p><p>五同遍普。汾云。石头土块。南岳天台西天此土。是什么境界。鱼行水浊。打着南边动北边。可惜许。坐却千千万万。如何折合。狸奴白牯放毫光。笑他禾山解打鼓。踏开<a href=\"/remen/shengsi.html\" class=\"keylink\" target=\"_blank\">生死</a>海。跳出是非门</p><p>六同具是。汾云。乞儿箩易满。等闲吹入胡笳曲。寒时终不热。信手拈来着着亲。师子嚬呻象王蹴踏</p><p>七同得失。汾云。披毛戴角。衔铁负鞍。一言勘破维摩诘。瓮里不走鳖。也不放尔在。不落明暗。作么生道。卖扇老婆手遮日</p><p>八同生杀。汾云。放汝命通汝气。死蛇解弄也活。愿观盛作。迅雷不及掩耳。祸不单行。眉间宝剑袖里金槌。灌稻水车鸣[憂-(心/ㄆ)+戈][憂-(心/ㄆ)+戈]</p><p>九同音吼。汾云。驴鸣犬吠启圆通。师子嚬呻群狐退后。徒劳侧耳。好语不出门。小出大遇。风吹石臼念摩诃。夜叉空里走</p><p>十同得入。汾云。且居门外。耐重打金刚。山门骑佛殿。弓折箭尽也未。布袋里老鸦。金刚圈栗棘蓬。作么生吞透。含元殿里问长安。胡饼呷汁。鲸饮海水尽。露出珊瑚枝</p><p>与甚么人同得入。汾云。鬼争漆桶。胡张三黑李四</p><p>与谁同音吼。汾云。风吹石臼念摩诃。木人虽不语。石女引回头</p><p>作么生同生杀。汾云。猛虎入羊群。此间无老僧</p><p>甚么物同得失。汾云。牛头没马头回。目前无阇黎</p><p>阿那个同具足。汾云。上座更欠个甚么。矮子看戏</p><p>是甚么同遍普。汾云。狸奴白牯放毫光。且缓缓卜度</p><p>何人同真智。汾云。认着依然还不是。相识满天下。知心能几人</p><p>孰与总同参。汾云。识得木上座也未。据虎头收虎尾。第一句下明宗旨</p><p>那个同大事。汾云。穿过髑髅。知音者少</p><p>何物同一质。汾云。含元殿里问长安。桑树猪揩背。长江鸭洗头</p><p>松源岳十智问答</p><p>如何是十智同真(提水放火)一同一质(裂破)二同大事(一毛头上定乾坤)三总同参(虾蟆蚯蚓跛鳖盲龟)四同真智(一不成二不是)五同遍普(大地撮来无寸土)六同具足(犹缺一着)七同得失(入泥入水)八同生杀(自救不了)九同音吼(八角磨盘空里走)十同得入(寒山逢拾得)与甚么人同得入(胡张三黑李四)与谁同音吼(狸奴白牯)作么生同生杀(德山棒临济喝)何物同得失(草里辊)那个同具是(信手拈来着着亲)何物同遍普(针锋影里骑大鹏等闲挨落天边月)何人同真智(黑山鬼窟)孰能总同参(灯笼入露柱)那个同大事(嘉州大像陕府铁牛)何物同一质(盌脱丘)</p><p>或庵颂</p><p>阳春白雪非难和。藻鉴冰壶岂足观。一把柳丝收不得。和烟搭在玉阑干</p><p>寂音</p><p>十智同真面目全。于中一智是根源。如今要见汾阳老。擘破三玄作两边</p><p>竹庵</p><p>十智同真选佛科。汾阳佛法苦无多。爱心竭尽寻真智。面目分明见也么</p><p>大慧</p><p>兔角龟毛眼里栽。铁山当面势崔嵬。东西南北无门入。旷劫无明当下灰</p><p>古德十首(并总)</p><p>是何物兮同一质。万象之中同等匹。休将<a href=\"/remen/xinshi.html%09\" class=\"keylink\" target=\"_blank\">心识</a>谩参寻。毗岚猛风吹海立</p><p>那个与君同大事。这里敢言他与自。一身坚密现诸尘。寂灭光中无渐次</p><p>孰能与我总同参。知识徒劳五十三。楼阁门前意何限。故乡犹在海门南</p><p>何人同此一真智。见得分明还不是。山自高兮水自深。一理齐平不容易</p><p>是什么物同遍普。旷大劫来今日睹。一波才动万波随。何异婴儿得慈母</p><p>阿那个是同具足。细草含烟满山绿。他乡看似故乡看。添得篱根花绕屋</p><p>甚么物兮同得失。圆明如昼红如日。三个胡孙夜播钱。天明走尽空狼籍</p><p>作么生兮同生杀。桃花红兮李花白。今年吞却大还丹。到处相逢李八伯</p><p>与谁说法同音吼。饮食语言皆用口。燕语莺啼逈不同。芳树雕梁却知有</p><p>与甚么人同得入。田父耕锄女机织。冷眼看他家事忙。问渠且道承谁力</p><p>由来十智本同真。语直心精妙入神。长忆江南三月里。春风微动水生鳞</p><p>古德</p><p>十年海上觅冤仇。不得冤仇不肯休。芍药花开菩萨面。棕榈叶长夜叉头</p></div>"
},{
    "title": "人天眼目 第二卷",
    "author": "智昭大师",
    "html": "<div class=\"B1_text\"><p>人天眼目 第二卷</p><p>汾阳四句(东山空 东林总 慈明 语附)</p><p>僧问。如何是接初机句。汾云。汝是行脚僧。空云。金刚杵打铁山摧。总云。无底钵盂光烜赫。圆云。一刀两段</p><p>如何是辨衲僧句。汾云。西方日出卯。空云。岳阳船子洞庭波。总云。天台楖[木*栗]黑[粼*ㄑ][粼*ㄑ]。圆云。寒山拾得</p><p>如何是正令行句。汾云。千里特来呈旧面。空云。夜叉屈膝眼睛黑总云。戴盆屧履三千里。圆云。来千去万</p><p>如何是定乾坤句。汾云。北俱卢洲长粳米。食者无嗔亦无喜(一作无贪亦无嗔)空云。经来白马寺。僧到赤乌年。总云。人间天上一般春。圆云。天高海阔。乃云。将此四句语。验天下衲僧(大愚云。仔细思量。将此四句。验天下衲僧却被天下衲僧勘破。大慧云。诸人要识大愚么。三年无改于父之道。可谓孝矣)</p><p>三种师子</p><p>浮山圆鉴示众云。汾阳有师子句。其师子有三种。一超宗异目。二齐眉共躅。三影响音闻。若超宗异目。见过于师。可为种草方堪传授。若齐眉共躅。见与师齐。减师半德。若影响音闻。野干倚势异[婁*頁]何分。所以先德付嘱云。若当相见。切须子细穷勘。不得卤莽。恐误后人之印可也</p><p>汾阳三诀</p><p>汾阳示众云。汾阳有三诀。衲僧难辨别。拟议问如何。拄杖蓦头楔。僧问。如何是三诀。师便打。僧<a href=\"/remen/libai.html\" class=\"keylink\" target=\"_blank\">礼拜</a>。汾云。与汝颂出</p><p>第一诀。接引无时节。巧语不能诠。云绽青天月</p><p>第二诀。舒光辨贤哲。问答利生心。拔出眼中楔</p><p>第三诀。西国胡人说。济水过新罗。北地用邠铁</p><p>慈明</p><p>第一诀。大地山河泄。维摩才点头。文殊便饶舌</p><p>第二诀。展拓看时节。语默岂相干。夜半秋天月</p><p>第三诀。山远路难涉。陆地弄舟船。眼中挑日月</p><p>法昌遇</p><p>第一诀。袖里三斤铁。忽遇病维摩。提起蓦头楔</p><p>第二诀。六月满天雪。无处避炎蒸。浑身冷似铁</p><p>第三诀。八字无两丿。胡僧笑点头。眼中重着楔</p><p>东山简</p><p>第一诀。真卓绝。手把黄金槌。敲落天边月</p><p>第二诀。难辨别。琉璃枕上凹。玛瑙盘中凸</p><p>第三诀。最超绝。花木四时春。庭台千古月</p><p>安住京</p><p>第一诀。针头削铁。穿耳胡人。面门齿缺</p><p>第二诀。杀人见血。哑子忍痛。无处分雪</p><p>第三诀。阳春白雪。水底桃花。山头明月</p><p>如何是第一诀。古德云。珊瑚枝枝撑着月</p><p>如何是第二诀。古德云。万里一条铁</p><p>如何是第三诀。古德云。百草头边俱漏泄</p><p>汾阳三句</p><p>汾阳上堂僧出问。如何是学人着力句。汾云。嘉州打大像</p><p>如何是学人转身句。汾云。陕府灌铁牛</p><p>如何是学人亲切句。汾云。西河弄师子</p><p>又云。若人会得此三句。已辨三玄。更有三要语在。切须荐取</p><p>翠岩真答</p><p>僧问。如何是学人着力句。岩云。千日斫柴一日烧</p><p>如何是学人转身句。岩云。一堵墙百堵调如何是学人亲切句。岩云。浑家送上渡头船</p><p>汾阳十八问</p><p>汾阳云。大意除实问默问难辨。须识来意。余者总有时节。言说浅深相度祗应。不得妄生穿凿。彼此无利益。虽是善因。而招恶果。切须子细</p><p>请益 僧问马祖。如何是佛。祖云。即心是佛。赵州云。殿里底</p><p>呈解 问龙牙。天不能盖。地不能载时如何。牙云。道者合如是</p><p>察辨 问临济。学人有一问。在和尚处时如何。济云。速道速道。僧拟议。济便打</p><p>投机 问天皇。疑情未息时如何。皇云。守一非真</p><p>偏僻 问芭蕉。尽大地是个眼睛。乞师指示。蕉云。贫儿遇馊饭</p><p>心行 问兴化。学人皂白未分。乞师方便。化随声便打</p><p>探拔 问风穴。不会底人。为甚么不疑。穴云。灵龟行陆地。争免曳泥踪</p><p>不会 问玄沙。学人乍入<a href=\"/remen/conglin.html\" class=\"keylink\" target=\"_blank\">丛林</a>。乞师指示。沙云。汝闻偃溪水声么。僧云闻。沙云。从这里入</p><p>擎担 问老宿。世智辨聪。总不要拈出。还我话头来。宿便打</p><p>置 问云门。瞪目不见边际时如何。门云鉴</p><p>故 问首山。一切<a href=\"/remen/zhongsheng.html\" class=\"keylink\" target=\"_blank\">众生</a>。皆有<a href=\"/remen/foxing.html\" class=\"keylink\" target=\"_blank\">佛性</a>为甚么不识。山云识</p><p>借 问风穴。大海有珠。如何取得。穴云。罔象到时光灿烂。离娄行处浪滔天</p><p>实 问三圣。学人只见和尚是僧。如何是佛是法。圣云。是佛是法。汝知之乎</p><p>假 问径山。这个是殿里底。那个是佛。山云。这个是殿里底</p><p>审 问祖师。一切诸法。本来是有。那个是无。答云。汝问甚分明。何劳更问吾</p><p>征 问睦州。祖师西来当为何事。州云。尔道。为何事。僧无语。州便打</p><p>明 外道问佛。不问有言无言。<a href=\"/remen/shizun.html\" class=\"keylink\" target=\"_blank\">世尊</a>良久。道云。世尊大慈大悲。开我迷云。令我得入</p><p>默 外道到佛处无言而立。佛云。甚多。外道道云。世尊大慈大悲。令我得入</p><p>凡有学人偏僻言句。或盖覆将来。辨师家眼目。或呈知见。擎头戴角。一一试之。尽皆打得。只为当面识破。或贬或褒。明镜临台。是何精魅之可现。何有妖狐能隐本形者也</p><p>九带(名法远)</p><p>浮山每于示徒之际。遍举宗门语句。而学者编集。乞师名之。师因其类聚。目之曰佛<a href=\"/remen/chanzong.html\" class=\"keylink\" target=\"_blank\">禅宗</a>教义九带集。盖拟班固九流之作也</p><p>佛<a href=\"/remen/zhengfa.html\" class=\"keylink\" target=\"_blank\">正法</a>眼藏带</p><p>夫真实之理。证成法身。照用之功。作为报土。诸佛之本因既尔。诸祖之洪范亦然。五部分宗。万派之精蓝棋布。一灯分焰。十方之法席鳞差。又<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>云。如来不出世。亦无有<a href=\"/remen/niepan.html\" class=\"keylink\" target=\"_blank\">涅槃</a>。昔<a href=\"/remen/lingshan.html\" class=\"keylink\" target=\"_blank\">灵山</a>会上。世尊以青莲目瞬示<a href=\"/remen/sizhong.html\" class=\"keylink\" target=\"_blank\">四众</a>。无能领其密意。惟大<a href=\"/remen/jiaye.html\" class=\"keylink\" target=\"_blank\">迦叶</a>。独领解佛旨。经云。佛告大迦叶云。吾有正<a href=\"/remen/fayan.html\" class=\"keylink\" target=\"_blank\">法眼</a>藏涅槃妙心。付嘱与汝。汝当流布勿令断绝。又临涅槃告阿难言。十二部经。汝当<a href=\"/remen/liutong.html\" class=\"keylink\" target=\"_blank\">流通</a>。告优波离言。一切<a href=\"/remen/jielv.html\" class=\"keylink\" target=\"_blank\">戒律</a>。汝当奉持(一作<a href=\"/remen/shouchi.html\" class=\"keylink\" target=\"_blank\">受持</a>)付大迦叶偈云。法本法无法。无法法亦法。今付无法时。法法何曾法。于是大迦叶。持佛<a href=\"/remen/jiasha.html\" class=\"keylink\" target=\"_blank\">袈裟</a>。于鸡足山中。入寂灭定。待慈氏下生。两手分付(古德着语云。鸟栖无影树。花发不萌枝。四海波涛净。一轮明月天)</p><p>大圆智颂</p><p>佛正法眼。迦叶亲闻。祖祢不了。殃及儿孙</p><p>大慧杲</p><p>迢迢空劫不能拘。佛眼何曾识得渠。妙体本来无位次。正因那得有规模。太虚寥廓尘埃净。智鉴圆明物象殊。从此华山千古秀。任他潘阆倒骑驴</p><p><a href=\"/remen/fofa.html\" class=\"keylink\" target=\"_blank\">佛法</a>藏带</p><p>夫三乘教外。诸祖别传。万象之中。逈然独露。纤尘未泯。阻隔关山。拟议差殊。千生万劫。三贤未晓。十圣那知。截断众流。如何凑泊。<a href=\"/remen/shengren.html\" class=\"keylink\" target=\"_blank\">圣人</a>曲成万物而不已。刻雕众形而无功。而况如来藏乎。所谓藏者。该括三世过现未来诸佛法藏。其间有大小乘。小乘为声闻缘觉。大乘谓菩萨。于中支分为八。谓<a href=\"/remen/sanzang.html\" class=\"keylink\" target=\"_blank\">三藏</a>五乘。其三藏。谓经律论。五乘。谓声闻缘觉菩萨而兼摄人天。然则教分名数。依根所立。而不离一乘。<a href=\"/fojing/miaofalianhuajing/\" class=\"keylink\" target=\"_blank\">法华经</a>曰。于一乘道分别说三。又曰。尚无二乘。何况有三。又曰。惟此一事实。余二则非真。此明依根立权。如华严说。如来藏以法界为体。如来藏无前后际。无成坏法。无<a href=\"/remen/xiuzheng.html\" class=\"keylink\" target=\"_blank\">修证</a>位。绝对待义。所以文殊偈曰。一念普观。<a href=\"/remen/wuliangjie.html\" class=\"keylink\" target=\"_blank\">无量劫</a>无去无来亦无住。如是了知三世事。超诸方便成十力。圣人说了义不了义。并是依根安立。诸佛随宜<a href=\"/remen/shuofa.html\" class=\"keylink\" target=\"_blank\">说法</a>意趣难辨。三藏五乘各有宗旨。于一乘论圆顿半满。并是权立。惟华严一经。以法界为体量。佛与众生同一体性。本无修证。本无得失。无<a href=\"/remen/fannao.html\" class=\"keylink\" target=\"_blank\">烦恼</a>可断。无<a href=\"/remen/puti.html\" class=\"keylink\" target=\"_blank\">菩提</a>可求。人与非人性相平等(古德着语云。掬水月在手。弄花香满衣。古涧寒泉涌。青松雪后苍)</p><p>大圆颂</p><p>吾佛法藏。捞摝众生。百千<a href=\"/remen/sanmei.html\" class=\"keylink\" target=\"_blank\">三昧</a>。弹指圆成</p><p>大慧</p><p>十方通摄了无遗。三际全超在此时。圣号凡名同一舌。劣形殊相谩多岐。家家门外长安道。处处窟中师子儿。打破净瓶无一事。杜鹃啼在落花枝</p><p>理贯带</p><p>夫声色不到。语路难诠。今古历然。从来无间。以言显道。曲为今时。竖拂扬眉。周遮示诲。天然上士。岂受提撕。中下之机。钩头取则。投机不妙。过在何人。更或踌躇。转加钝置。理贯带者。理即正位也。其正位中。而无一法空同实际。其实际理地。不受一尘</p><p>(古德着语云。众角虽多一麟足矣。动容扬古路。不堕悄然机)</p><p>大圆颂</p><p>理贯全收。万派同流。毗卢<a href=\"/remen/huazang.html\" class=\"keylink\" target=\"_blank\">华藏</a>。物物头头</p><p>大慧</p><p>真理何曾立一尘。呼为正位早疎亲。乌鸡半夜鸣何处。枯木花开劫外春。信手垂慈常利物。拟心执着已乖真。君看鹤树泥洹日。曾举双趺示众人</p><p>事贯带</p><p>夫日月照临不到。天地覆载不着。劫火坏时彼常安。万法泯时全体露。<a href=\"/remen/suiyuan.html\" class=\"keylink\" target=\"_blank\">随缘</a>不变。处闹常宁。一道恩光。阿谁无分。华严经云。刹说众生说。三世国土一时说(古德着语云。觅火和烟得。檐泉带月归石长无根树。山含不动云)</p><p>大圆颂</p><p>事贯万有。纤尘不漏。万象森罗。全机无咎</p><p>大慧</p><p>转处孤危万事休。随缘得旨复何求。群生造化乘斯力。一道灵光触处周。即事即空无剩法。全心全佛有来繇。填沟塞壑无人会。可笑骑牛更觅牛</p><p>理事纵横带</p><p>夫触目是道。佛事门中。绝迹无私。通贯实际。<a href=\"/remen/yuanrong.html\" class=\"keylink\" target=\"_blank\">圆融</a>事理。运用双行。器量堪任。随机赴感。门风露布。各在当人。建立宗乘。强生枝节。出门问路。指东划西。历劫顽嚚。如何扣发(古德着语云。针锋头上翻筋斗。红炉焰里碧波生。猿抱子归青嶂里。鸟衔花落碧岩前)</p><p>大圆</p><p>理事纵横。照用齐行。这边那边。日午三更</p><p>大慧</p><p>尘尘实际本和融。举体全该事理同。应物行权无定法。随缘立理绝罗笼。竿头有路通车马。棒下无生触祖翁。出没纵横全体用。夕阳西去水流东</p><p>屈曲垂带</p><p>夫垂者。圣人垂机接物也。屈曲者。脱珍御服。着弊垢衣也。同安云。权挂垢衣云是佛。却装珍御复名谁。珍御名不出世。垢衣名出世。僧问石门彻和尚。云光法师为甚么。却作牛去。彻云。陋巷不骑金色马。回途却着破襕衫。圣人<a href=\"/remen/chengfo.html\" class=\"keylink\" target=\"_blank\">成佛</a>后。却为菩萨。导利众生。是名不住无为不尽有为矣。文殊师利问维摩诘云。菩萨云何通达佛道。摩诘云。菩萨行于非道。是名通达佛道(古德着语云。慈云普覆无边际。枯木无花争奈何。宛转是非从曲直。个时消息解通风)</p><p>大圆颂</p><p>屈曲垂慈。棒喝齐施。覆藏密旨。少室灵枝</p><p>大慧</p><p>不装珍御示初机。出世权披弊垢衣。细路曲盘连夜过。故乡迢递几时归。垂丝千尺钩还曲。利物多方语带悲。休论长安风物好。得便宜是落便宜</p><p>妙叶兼带</p><p>汝州风穴和尚示众云。夫参学眼目。临机直须大用现前。莫自拘于小节。设使言前荐得。犹是滞壳迷封。纵饶句下精通。未免触途狂见。劝汝诸人。应是从前依他作解。明昧两岐。凡圣疑情。一时扫却。直教个个如师子儿哮吼一声。壁立万仞。谁敢正眼觑着。觑着则瞎却渠眼(古德着语云。一句曲含千古韵。万重云散月来初。垂丝千尺意在深潭)</p><p>大圆颂</p><p>妙叶真机。境物如如。是凡是圣。无欠无余</p><p>大慧</p><p>擡搦繇来作者知。个中一字两头垂。同生同死何时晓。双放双收举世疑。照胆蟾光沉碧汉。拍天沧海浸须弥。闻韶忘味有余乐。方识诗人句外奇</p><p>金针双锁带</p><p>夫鸡足分灯之后。少林传芳以来。各阐玄风。互兴佛事。若凭言诠为据。断灭法门。更成造作修功(一作更或功行修持)平沈先圣。头头显露。物物明真。不用踌躇。直截便道(古德着语云。风吹南岸柳。雨折北池莲。白鹭下田千点雪。黄鹂上树一枝花)</p><p>大圆颂</p><p>金针双锁。全心印可。有句无句。千花万朵</p><p>大慧</p><p>突出全机理事玄。东村王老夜烧钱。等闲得路明如日。举步回头直似弦。玄要并行无别语。机缘才兆不堪传。从来大道无拘束。信手拈来百事全</p><p>平怀常实带</p><p>洛浦和尚示众云。末后一句。始到牢关。把断要津。不通凡圣。寻常向汝诸人道。任从天下乐忻忻。我独不肯。何故。灵龟负图。自取丧身之兆。凤萦金网。拟趣霄汉。以何期。寻常向汝诸人道。须于旨外明宗。莫向言中取则。所以道。石人机似汝也。解唱巴歌。汝若似石人。雪曲也应和。僧问南泉。如何是道。泉云。<a href=\"/fjrw/hcrw/syfs/105216.html\" class=\"keylink\" target=\"_blank\">平常心是道</a>。如达平常道也。见山即是山。见水即是水。信手拈来。草无可无不可。设使风来树动。浪起船高。春生夏长。秋收冬藏。有何差异。但得风调雨顺。国泰民安。边方宁静。君臣道合。岂在麒麟出现凤凰来仪。方显祥瑞哉。但得理归其道事乃平实。无圣可求无凡可舍。内外平怀。泯然自尽。所以诸圣语言。不离世谛。随顺<a href=\"/remen/shijian.html\" class=\"keylink\" target=\"_blank\">世间</a>。会则途中受用。不会则世谛流布(古德着语云。长因送客处。忆得别家时)</p><p>大圆颂</p><p>平怀常实。事圆理毕。露柱灯笼。无得无失</p><p>大慧</p><p>更无回互本圆成。觌面无私一体平。水上东山行不住。火中木马夜嘶鸣。人间但见浮云白。天外常看列岫横。若为平常心是道。拟心已在铁围城</p><p>浮山云。据圆极法门。本具十数。今此九带。已为诸人说了也。更有一带。诸人还见么。若也见得亲切分明。却请出来说看。说得相应。则通前九带。圆明道眼。若也见不亲切。说不相应。但依吾语言。以为己解。则名谤法。无有是处。诸人到此合作么生。众皆罔措。师遂叱散</p><p>黄龙三关</p><p>南禅师问隆庆闲禅师云。人人有个生缘。上座生缘在什么处。闲云。早晨吃白粥。至晚又觉饥。又问。我手何似佛手。闲云。月下弄琵琶。又问。我脚何似驴脚。闲云。鹭鸶立雪非同色。黄龙每以此三转语。垂问学者。多不契其旨。而南州<a href=\"/wenda/jushi/\" class=\"keylink\" target=\"_blank\">居士</a>潘兴嗣延之。常问其故。龙云。已过关者。掉臂径去。安知有关吏。从关吏问可否。此未过关者。复自颂云</p><p>我手何似佛手。禅人直下荐取。不动干戈道出。当处超佛越祖</p><p>我脚驴脚并行。步步踏着无生。会得云收月皎。方知此道纵横</p><p>生缘有路人皆委。水母何曾离得虾。但得日头东畔出。谁能更吃赵州茶</p><p>(芦山旻古佛语录云。昔见广辨首座收南禅师亲笔三关颂。讽诵无遗。近见诸方语录。不全。又多讹舛。故兹注破)</p><p>真净文颂</p><p>我手何似佛手。翻覆谁辨好丑。若是师子之儿。野干谩为开口</p><p>我脚何似驴脚。隐显千差万错。豁开金刚眼睛。看取目前<a href=\"/remen/shane.html\" class=\"keylink\" target=\"_blank\">善恶</a></p><p>人人有个生缘处。认着依然还失路。长空云破月华明。东西南北从君去</p><p>景福顺(蜀人嗣南禅师)</p><p>长江云散水滔滔。忽尔狂风浪便高。不识渔家玄妙意。却于浪里飐风涛</p><p>南海波斯入大唐。有人别宝便商量。或时遇贱或时贵。日到西峰影渐长</p><p>(黄龙老和尚。有个生缘语。山僧承嗣伊。今日为君举。为君举猫儿。偏解捉老鼠)</p><p>南堂静(名道兴蜀人嗣五祖)</p><p>我手何似佛手。炉鞴钳锤扫帚。曾烹紫磨金身。光射七星牛斗</p><p>我脚何似驴脚。白刃红旗闪烁。坐断百战场中。妙用<a href=\"/ctwh/zi/bjjd/liutao.html\" class=\"keylink\" target=\"_blank\">六韬</a>三略</p><p>人人有个生缘。视听俯仰折旋。顶戴寰中日月。怀藏阃外威权</p><p>圆悟勤</p><p>我手何似佛手。随分拈花折柳。忽然撞着头蛇。未免遭他一口</p><p>我脚何似驴脚。赵州石桥略彴。忽然筑起皮毬。崩倒三山五岳</p><p>人人有个生缘。蹲身无地钻研。若也眼皮迸绽。累他桶底踢穿</p><p>湛堂准</p><p>我手佛手。十八十九。云散月圆。痴人夜走</p><p>我脚驴脚。放过一着。庞公笊篱。清平木杓</p><p>人<a href=\"/remen/rensheng.html\" class=\"keylink\" target=\"_blank\">人生</a>缘。北律南禅。道吾舞笏。华亭撑船</p><p>海印信</p><p>我手佛手。谁人不有。直下分明。何须狂走</p><p>我脚驴脚。高低踏着。雨过苔青。云开日烁</p><p>问尔生缘。处处不疑。直语心无病。谁论是与非</p><p>万庵</p><p>我手何似佛手。不用思前算后。世间多少痴人。只是随人背走</p><p>我脚何似驴脚。拟议遭他毒药。又见白衣拜相。从前更无官爵</p><p>人人有个生缘。桑梓人物骈阗。借问东邻西舍。西天十万八千</p><p>南堂辨验十问</p><p>南堂示众云。夫参学至要。不出个最初与末后句。透得过者。平生事毕。其或未然。更与尔分作十门。各用印证自心。看得稳当也未。一须信有教外别传。二须知有教外别传。三须会无情说法与有情说法无二。四须见性如观掌上。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。此十门。诸人还一一得稳当也未。若只是闭门作活。独了自身。不在此限。若要荷负正宗绍隆圣种。须尽此纲要十门。方坐得曲彔木床。当得天下人礼拜。可与<a href=\"/remen/fozu.html\" class=\"keylink\" target=\"_blank\">佛祖</a>为师。若不到与么田地。一向虚头。他时异日。阎家老子。未放尔在。有么大家出来证据。若无不用久立</p><p>临济门庭</p><p><a href=\"/chanzong/wujia/ljz.html\" class=\"keylink\" target=\"_blank\">临济宗</a>者。大机大用。脱罗笼出窠臼。虎骤龙奔。星驰电激。转天关斡地轴。负冲天意气。用格外提持。卷舒擒纵杀活<a href=\"/remen/zizai.html\" class=\"keylink\" target=\"_blank\">自在</a>。是故示三玄。三要。四宾主。四料拣。金刚王宝剑。踞地师子。探竿影草。一喝不作一喝用。一喝分宾主。照用一时行。四料拣者。中下根人来。夺境不夺法。中上根人来。夺境夺法不夺人(一作夺法不夺境非)上上根人来。人境两俱夺。出格人来。人境俱不夺。四宾主者。师家有鼻孔。名主中主。学人有鼻孔。名宾中主。师家无鼻孔。名主中宾。学人无鼻孔。名宾中宾。与曹洞宾主不同。三玄者。玄中玄。体中玄。句中玄。三要者。一玄中具三要。自是一喝中。体摄三玄三要也。金刚王宝剑者。一刀挥尽一切情解。踞地师子者。发言吐气。威势振立。百兽恐悚。众魔脑裂。探竿者。探尔有师承无师承。有鼻孔无鼻孔。影草者。欺瞒做贼。看尔见也不见。一喝分宾主者。一喝中。自有宾有主也。照用一时<a href=\"/remen/xingzhe.html\" class=\"keylink\" target=\"_blank\">行者</a>。一喝中。自有照有用。一喝不作一喝用者。一喝中具如是三玄三要四宾主四料拣之[婁*頁]。大约临济宗风。不过如此。要识临济么。青天轰霹雳。陆地起波涛(山堂淳辨三玄门。临济曰。一句语。须具三玄门。一玄门须具三要。大机大用。其容以句义名数。劈析之邪。诸方问答玄要。亦只言如何是第一第二第三。汾阳偈曰。三玄三要事难分。得意忘言。道易亲。一句明明该万像。重阳九日菊花新。至古塔主始裂。为体中玄句中玄玄中玄。而三要。则说之不行。付诸瞒盰而已。此篇说临济门头户底。则且从。至三玄三要。则又堕塔主之覆辙矣。不可不辨)</p><p>要诀(山堂淳)</p><p>大雄正续临济纲宗。因问黄檗西来。痛与乌藤三顿。遂往大愚打发。亲挥肋下三拳。言下便见老婆心。悬知佛法无多子。奋奔雷喝。捋猛虎须。迸开于赤肉团边。到处用白拈手段。飞星爆竹。裂石崩崖。冰棱上行。剑刃上走。全机电卷。大用天旋。赤手杀人。单刀直入。人境俱夺。照用并行。明头来。暗头来。佛也杀。祖也杀。辨古今于三玄三要。验龙蛇于一主一宾。透脱罗笼。不存玄解。操金刚王剑。扫除竹木精灵。奋师子全威。振群狐心胆。下梢正法眼藏。灭却这瞎驴边。彻骨彻髓。而血脉贯通。透顶透底。而乾坤独露。绵绵不漏。器器相传。盖其宗祖高明。子孙光大。此临济宗也</p><p>古德纲宗颂(此有讹舛)</p><p>横按镆鎁烜赫光。八方全敌谩茫茫。龙蛇并隐肌鳞脱。雷雨全施计略荒。佛祖点为涓滴响。江山结抹并芬芳。回途索莫郊垧远。失舶波斯落楚乡</p><p>云门宗</p><p>师讳文偃。嘉兴张氏子。受具游方。初参睦州陈尊宿。发明心要。州指见雪峰存禅师。再蒙印可。初至灵树。开法嗣雪峰。后迁云门光泰寺。其道大振。天下学者。望风而至。号云门宗</p><p>三句</p><p>师示众云。函盖乾坤。目机铢两。不涉万缘。作么生承当。众无对。自代云。一镞破三关。后来德山圆明密禅师。遂离其语为三句。曰函盖乾坤句。截断众流句。随波逐浪句(圆悟曰。本真本空。一色一味。非无妙体。不在踌躇。洞然明白。则函盖乾坤也。又云。本非解会。排叠将来。不消一字。万机顿息。则截断众流也。又云。若许他相见。从苗办地。因语识人。即随波逐浪也)</p><p>普安道颂三句</p><p>乾坤并万象。<a href=\"/remen/diyu.html\" class=\"keylink\" target=\"_blank\">地狱</a>及天堂。物物皆真现。头头总不伤</p><p>堆山积岳来。一一尽尘埃。更拟论玄妙。冰消瓦解摧</p><p>辨口利词问。高低总不亏。还如应病药。诊候在临时</p><p>翠岩真</p><p>函盖乾坤事皎然。何须特地起狼烟。遒人舞铎东君至。不令花枝在处妍</p><p>截断众流为更论。河沙诸佛敢形言。星移斗转乾坤黑。稍有丝毫实不存</p><p>随波逐浪任高低。放去收来理事齐。一等垂慈轻末学。柰缘潦倒带尘泥</p><p>问答</p><p>归宗通(嗣沩山祐) 三祖会(嗣天衣怀) 云居庆(嗣云盖颙) 首山念(嗣风穴沼) 天柱静</p><p>如何是函盖乾坤句。宗云。日出东方夜落西。祖云。海晏河清。居云合。山云。大地黑漫漫。又云。普天匝地。又云。海底红尘起。柱云。只闻风击响。知是几千竿</p><p>如何是截断众流句。宗云。铁蛇横古路。祖云。水泄不通。居云窄。山云。不通凡圣。又云。洎合放过。又曰。横身<a href=\"/remen/sanjie.html\" class=\"keylink\" target=\"_blank\">三界</a>外。柱云。昨日寒风起。今朝括地霜</p><p>如何是随波逐浪句。宗云。船子下杨州。祖云。波斯吒落水。居云。阔山云。要道便道。又云。有问有答。又云。此去西天十万八千。柱云。春煦阳和花织地。满林初啭野莺声</p><p>抽顾</p><p>师每见僧。以目顾之。即曰鉴。或曰咦。而录者曰顾鉴咦。后来德山圆明密禅师。删去顾字。但曰鉴咦。故丛林目之曰抽顾。因作偈通之。又谓之擡荐商量。偈曰。相见不扬眉。君东我亦西。红霞穿碧落。白日绕须弥</p><p>北塔祚颂</p><p>云门顾鉴笑嘻嘻。拟议遭他顾鉴咦。任是张良多智巧。到头终是也难施</p><p>真净文</p><p>云门抽顾。自有来由。一点不来。休休休休</p><p>又关棙子</p><p>云门关棙子。消息少人知。有时一拨动。大地眼[強-弓+目][強-弓+目]</p><p>一字关</p><p>僧问师。如何是云门剑。师云祖 如何是玄中的。师云[祝/土] 如何是吹毛剑。师云。骼又云胔 如何是正法眼。师云普。三身中那身说法。师云要 如何是啐啄之机。师云响。杀父杀母。佛前<a href=\"/remen/chanhui.html\" class=\"keylink\" target=\"_blank\">忏悔</a>。杀佛杀祖。甚处忏悔。师云露 如何是祖师西来意。师云师 灵树一默处如何上碑。师云师 久雨不晴时如何。师云劄 凿壁偷光时如何。师云恰承古有言了。即<a href=\"/remen/yezhang.html\" class=\"keylink\" target=\"_blank\">业障</a>本来空。未了应须还宿债。未审二祖是了是未了。师云确</p><p>一日示众。会佛法者。如恒河沙。百草头上。代将一句来。自代云俱 师凡对机。往往多用此酬应。故丛林目之。曰一字关云</p><p>纲宗偈(新添)</p><p>康氏圆形滞不明。魔深虚丧击寒冰。凤羽展时超碧汉。晋锋八博拟何凭 是机是对对机迷。辟机机远远机栖。夕日日中谁有挂。因底底事隔情迷</p><p>丧时光藤林荒。图人意滞肌尪 咄咄咄力韦希。禅子讶中眉垂 上不见天下不<a href=\"/remen/jiandi.html\" class=\"keylink\" target=\"_blank\">见地</a>。塞却咽喉何处出气。笑我者多哂我者少</p><p>机缘(新添)</p><p>僧问。十二时中。如何得不空过。师云。尔向甚处着此一问。僧云。学人不会。请师举。师索笔成偈云。举不顾即差互。拟思量何劫悟(传灯)</p><p>问雪峰。如何是学人自己。峰云。筑着鼻孔。僧举似师。师云。尔作么生会。其僧方思惟。师亦以前颂示之(雪峰广录)</p><p>福朗上座因僧问。如何是透法身句。师云。北斗里藏身。朗罔测其旨。遂造焉。师一见便把住云。道道朗拟议。师托开有偈云。云门耸剔白云低。水急游鱼不敢栖。人户已知来见解。何劳再举轹中泥。朗大悟(出广灯录)</p><p>巴陵三句(嗣云门名颢鉴丛林目为鉴多口)</p><p>僧问巴陵。如何是提婆宗。陵云。银盌里盛雪</p><p>问如何是吹毛剑。陵云。珊瑚枝枝撑着月。问祖意教意是同是别。陵云。鸡寒上机。鸭寒下水(云门闻此语云。他日老僧忌辰。只举此三转语。<a href=\"/remen/gongyang.html\" class=\"keylink\" target=\"_blank\">供养</a>老僧足矣)</p><p>雪窦颂提婆宗</p><p>老新开端的别。解道银盌里盛雪。九十六个应自知。不知却问天边月。提婆宗提婆宗。赤旛之下起清风</p><p>又颂吹毛剑</p><p>要平不平。大巧若拙。或指或掌。倚天照雪。大冶兮磨礲不下。良工兮拂拭未歇。别别珊瑚枝枝撑着月</p><p>湛堂准颂祖意教意</p><p>鸡寒上机。鸭寒下水。时节不相饶。古今常显理。寒松十里吼清风。流水一溪声未已</p><p>云门门庭</p><p>云门宗旨。绝断众流。不容拟议。凡圣无路。情解不通。僧问。如何是雪岭泥牛吼。师云。天地黑。如何是云门木马嘶。云山河走。如何是学人自己。云游山玩水。问机缘尽时如何。云与我拈却佛殿来。与汝商量。如何是透法身句。云北斗里藏身。如何是教外别传。云对众问将来。大约云门宗风。孤危耸峻。人难凑泊。非上上根。孰能窥其仿佛哉。详云门语句。虽有截流之机。且无随波之意。法门虽殊。理归一致。要见云门么。拄杖子踍跳上天。盏子里诸佛说法</p><p>要诀</p><p>韶阳一派。出于德峤之源。初见睦州。推出秦时之钻。寄声象骨。脱却项上之枷。使南鳖鼻撺向面前。打东鲤鱼。雨倾盆下。称提三句关键。拈掇一字机锋。藏身北斗星中。独步东山水上。端明顾鉴。不犯毫芒。格外纵擒。言前定夺。直是剑锋有路。铁壁无门。打翻路布葛藤。剪却常情见解。烈焰宁容凑泊。迅雷不及思量。盖其见谛宽通。自然受用广大。花开灵树。子结香林。振佛祖权衡。开人天眼目。夫何源清流浊。根茂枝枯。妄立道眼<a href=\"/remen/yinyuan1.html\" class=\"keylink\" target=\"_blank\">因缘</a>。谬为声色差别。互相穿凿。滞着语言。取辱先宗。过在后学。此云门宗风也</p><p>师逢僧必特顾之曰鉴。僧拟议则曰咦。门人录为顾鉴咦。后圆明密删去顾字。为之抽顾。儿孙失其旨。当接人之际。以怒目名为提撕。名为不认声色。名为举处便荐。相传以为道眼。北塔祚尝笑之故作偈。有任是张良多智巧。到头于此也难施之语。此篇中。所谓妄立道眼因缘。谬为声色差别者。指此也(新增)</p><p>古德纲宗颂</p><p>楖[木*栗]横担宇宙宽。得盘桓处且盘桓。水流东涧朝西涧。云起南峦下北峦。生铁郓针挑蜀锦。古松琼叶落珠盘。折旋未拟经残雨。没足泥涂过郁单</p></div>"
},{
    "title": "人天眼目 第三卷",
    "author": "智昭大师",
    "html": "<div class=\"B1_text\"><p>人天眼目 第三卷</p><p>曹洞宗</p><p>洞山和尚。讳良价。生会稽俞氏。礼五泄山默禅师披剃。得法云岩昙晟禅师。初住筠州洞山。权开五位善接<a href=\"/remen/sangen.html\" class=\"keylink\" target=\"_blank\">三根</a>。大阐一音广弘万品。横抽宝剑。剪诸见之稠林。妙叶弘通。截异端之穿凿。晚得曹山耽章禅师。深明的旨。妙唱嘉猷。道合君臣。偏正回互。繇是洞上玄风播于天下。故诸方宗匠。咸共推尊之。曰曹洞宗</p><p>五位君臣</p><p>僧问曹山五位君臣旨诀。山云。正位即属空界。本来无物。偏位即<a href=\"/remen/sejie.html\" class=\"keylink\" target=\"_blank\">色界</a>。有万形像。偏中正者。舍事入理。正中来者。背埋就事。兼带者。冥应众缘。不随诸有。非染非净。非正非偏。故曰虚玄大道无著真宗。从上先德。推此一位。最妙最玄。要当详审辨明。君为正位。臣为偏位。臣向君是偏中正。君视臣是正中偏。君臣道合。是兼带语。时有僧出问。如何是君。云妙德尊寰宇。高明朗太虚。如何是臣。云灵机弘圣道。真智利群生。如何是臣向君。云不堕诸异趣。凝情望圣容。如何是君视臣。云妙容虽不动。光烛本无偏。如何是君臣道合。云混然无内外。和融上下平。又曰。以君臣偏正言者。不欲犯中。故臣称君不敢斥言是也。此吾法之宗要也。因作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终</p><p>大阳颂</p><p>不立功勋坐庙堂。群臣何敢望清光。潭潭禁殿尊严甚。寂寞无人夜未央(君)</p><p>文经武纬定中华。遍历阶梯赞国家。功业已隆加九锡。与君神气看些些(臣)</p><p>位尊九五不曾居。常与群臣共一途。深隐后宫天下治。免教夷狄望来苏(君视臣)</p><p>念念输忠不敢欺。头头奉重丈夫儿。看君千里长安道。玉镫皆趣阙下归(臣向君)</p><p>臣主相忘古殿寒。万年槐树雪漫漫。千门坐掩静如水。只有垂杨舞翠烟(君臣道合)</p><p>无中有路透长安。劫外灵枝孰敢攀。宝殿苔生尊贵重。三更红日黑漫漫(总颂)</p><p>问答</p><p>僧问。如何是正中偏</p><p>汾阳昭云。玉兔既明。初夜后金鸡须唱五更前。道吾真云。诸子投来见大仙。宏智觉云。云散长空后。虚堂夜月明。翠岩宗云。菱花未照前 华严觉云。更深垂却夜明帘</p><p>如何是偏中正</p><p>汾云。毫末成大树。滴水作江湖。吾云。万水千山明似镜。智云。白发老婆羞看镜。岩云。团栾无少剩。觉云。天晓贼人投古井</p><p>如何是正中来</p><p>汾云。旱地莲华朵朵开。僧云。开后如何。汾云。金蕊银丝承玉露。高僧不坐凤凰台。吾云。皎洁乾坤震地雷。智云。霜眉雪鬓火中出。堂堂终不落今时。岩云。遍界绝尘埃。觉云。百卉承春在处开</p><p>如何是兼中至(寂音曰。当作偏中至。其说在后)</p><p>汾云。意气不从天地得。英雄岂藉四时催。吾云。施设纵横无所畏。智云。大用现前不存轨则。岩云。啮镞功前戏。岩云。雨雪交加无处避</p><p>如何是兼中到</p><p>汾云。玉女抛梭机轧轧。石人打鼓韵冬冬。吾云。黑白未分前已过。智云。夜明帘外排班早。空王殿上绝知音。岩云。十道不通耗。严云。两头截断无依倚。心法双忘始得玄</p><p>寂音正五位之讹(新添)</p><p>寂音曰。道愈陵迟。至于列位之名件。亦讹乱不次。如正中偏偏中正又正中来偏中至。然后以兼中到总成五位。今乃易偏中至为兼中至。不晓其何义耶。而老师大衲。亦恬然不知怪。为可笑也(文字禅题云居弘觉语)</p><p>五位序(丹霞淳)</p><p>夫黑白未分。难为彼此。玄黄之后。方位自他。于是借黑权正。假白示偏。正不坐正。夜半虚明。偏不坐偏。天晓阴晦。全体即用。枯木华开。全用即真。芳丛不艳。摧残兼带及尽玄微。玉凤金鸾分疎不下。是故威音那畔。休话如何。曲为今时由人施设。略陈管见以示方隅。冀诸同心。幸毋抚掌</p><p>五位颂(此依僧宝传作偏中至)</p><p>正中偏。三更初夜月明前。莫怪相逢不相识。隐隐犹怀昔日嫌</p><p>偏中正。失晓老婆寻古镜。分明觌面更无他。休更迷头犹认影</p><p>正中来。无中有路出尘埃。但能不触当今讳。也胜前朝断舌才</p><p>偏中至。两刃交锋要回避。好手还同火里莲。宛然自有冲天气</p><p>兼中到。不落有无谁敢和。人人尽欲出常流。折合终归炭里坐</p><p>克符道者</p><p>正中偏。半夜澄潭月正圆。文殊匣里青蛇吼。惊得毗卢出故园(一作故关)</p><p>偏中正。演若玉容迷古镜。可笑骑牛更觅牛。寂然不动毗卢印</p><p>正中来。凤竹龙丝坐钓台。高僧不触当今讳。藏却花冠笑一回</p><p>兼中至。鳌怒龙奔九江沸。张骞寻得孟津源。推倒昆仑绝依倚</p><p>兼中到。龙旗排出御街早。略开仙仗凤楼前。寻常却讳当今号</p><p>汾阳昭(汾阳以正中来居首。而正中偏次之)</p><p>正中来。金刚宝剑拂天开。一片神光横世界。晶辉朗耀绝纤埃</p><p>偏中正。看取法王行正令。七金千子总随身。犹自途中觅金镜</p><p>正中偏。霹雳机锋着眼看。石火电光犹是钝。思量拟议隔千山</p><p>兼中至。三岁金毛爪牙备。千妖百怪出头来。哮吼一声皆伏地</p><p>兼中到。大显无功休作造。木牛步步火中行。真个法王妙中妙</p><p>五位参寻切要知。丝毫才动即相违。金刚透匣谁能用。惟有那吒第一机。举目便令<a href=\"/remen/sanjie.html\" class=\"keylink\" target=\"_blank\">三界</a>静。振铃还使九天归。正中妙叶通回互。拟议锋铓失却威(总颂)</p><p>慈明总颂</p><p>偏中归正极幽玄。正去偏来理事全。须知正位非言说。朕兆依稀属有缘。兼至去来兴妙用。到兼何更逐言诠。出没岂能该世界。荡荡无依鸟道玄</p><p>浮山远</p><p>正中偏。空劫迢迢本寂然。金刚际下翻筋斗。掌上灵机遍大千</p><p>偏中正。浩浩尘中劫清净。临岐撒手便回途。无影堂前提正令</p><p>正中来。顶后圆光耀古台。虽然照彻人间世。不犯锋铓绝点埃</p><p>兼中至。妙用纵横休拟议。始终交战自玄玄。壁立神锋皆猛利</p><p>兼中到。格外明机长节操。了知万汇不能该。谁能更守于玄奥</p><p>草堂清</p><p>正中偏。丫角昆仑空里眠。石女机梭声轧轧。木人舞袖出庭前</p><p>偏中正。澄潭印出桂轮影。人人尽向影中圆。影灭潭枯谁解省</p><p>正中来。火里莲花朵朵开。根苗岂是寻常物。大用非同应世材</p><p>兼中至。交互机锋绝忌讳。丈夫彼彼逞英雄。点着不来成粉碎</p><p>兼中到。铁牛吃尽栏边草。却问牧童何处居。指点东西得一宝</p><p>宏智觉</p><p>正中偏。霁碧星河冷浸天。夜半木童敲月户。暗中惊破玉人眠</p><p>偏中正。海云依约神仙顶。妇人鬂发白垂丝。羞对秦台寒照影</p><p>正中来。月夜长鲸蜕甲开。大背摩天振云翼。翔游鸟道[婁*頁]难该</p><p>兼中至。觌面不须相忌讳。风化无伤的意玄。光中有路天然异</p><p>兼中到。斗柄横斜天未晓。鹤梦初醒露叶寒。旧巢飞出云松倒</p><p>自得晖</p><p>正中偏。混沌初分半夜前。转侧木人惊梦破。雪芦满眼不成眠</p><p>偏中正。宝月团团金殿冷。当明不犯暗抽身。回眸影转西山顶</p><p>正中来。帝命傍分展化才。杲日初升沙界静。灵然曾不带纤埃</p><p>兼中至。长安大道长游戏。处处无私空合空。法法同归水归水</p><p>兼中到。白云断处家山好。扑碎骊龙明月珠。昆仑入海无消耗</p><p>明安五位宾主(见明安别录)</p><p>安曰。正中偏乃垂慈接物。即主中宾。第一句夺人也。偏中正有照有用。即宾中主。第二句夺境也。正中来乃奇特受用。即主中主。第三句人境俱夺也。兼中至乃非有非无。即宾中宾。第四句人境俱不夺也。兼中到出格<a href=\"/remen/zizai.html\" class=\"keylink\" target=\"_blank\">自在</a>。离四句绝百非。妙尽本无之妙也</p><p>洞山功勋五位(并颂)</p><p>向 奉 功 共功 功功</p><p>僧问师。如何是向。师曰。吃饭时作么生。又云。得力须忘饱。休粮更不饥</p><p>(大慧云。向时作么生向谓趣向此事。答吃饭时作么生。谓此事不可吃饭时无功勋而有间断也)</p><p>圣主繇来法帝尧。御人以礼曲龙腰。有时闹市头边过。到处文明贺圣朝</p><p>如何是奉。师曰。背时作么生。又曰。只知朱紫贵。辜负本来人</p><p>(大慧云。奉乃承奉之奉。如人奉事长上。先致敬而后承奉。向乃功勋之所立。才向即有承事之意故。答背时作么生。谓此事无间断。奉时既尔。而背时亦然。言背即奉之义。盖奉背皆功勋也)</p><p>净洗浓妆为阿谁。子规声里劝人归。百草落尽啼无尽。更向乱山深处啼</p><p>如何是功。师曰。<a href=\"/remen/fangxia.html\" class=\"keylink\" target=\"_blank\">放下</a>锄头时作么生。又曰。撤手端然坐。白云深处闲</p><p>(大慧云。功即用也。答放下锄头时作么生。把锄头言用。放下锄头是无用。师之意谓用与无用皆功勋也)</p><p>枯木花开劫外春。倒骑玉象趁麒麟。而今高隐千峰外。月皎风清好日辰</p><p>如何是共功。师曰。不得色。又曰。素粉难沈迹。长安不久居(大慧云。共功。谓法与境敌。答不得色。乃法与境不得成一色。正用时是显无用底。无用即用也。若作一色是十成死语。洞山宗旨语忌十成。故曰不得色。乃活语也)</p><p><a href=\"/remen/zhongsheng.html\" class=\"keylink\" target=\"_blank\">众生</a>诸佛不相侵。山自高兮水自深。万别千差明底事。鹧鸪啼处百花新</p><p>如何是功功。师曰。不共。又曰。混然无讳处。此外更何求(大慧云。功功。谓法与境皆空。谓无功用大<a href=\"/remen/jietuo.html\" class=\"keylink\" target=\"_blank\">解脱</a>。答不共乃无法可共。不共之义。全归功勋边。<a href=\"/remen/rufa.html\" class=\"keylink\" target=\"_blank\">如法</a>界事事无碍是也。尔面前<a href=\"/remen/wuwo.html\" class=\"keylink\" target=\"_blank\">无我</a>。我面前无尔。所以夹山道。此间无老僧。目前无阇黎是也。如此之说。皆趣向承奉。于日用四威仪内。成就世出<a href=\"/remen/shijian.html\" class=\"keylink\" target=\"_blank\">世间</a>。无不周旋。谓之功勋五位也)</p><p>头角才生已不堪。拟心求佛好羞惭。迢迢空劫无人识。肯向南询五十三(大慧既说功勋五位。乃云。尔道。他古人意果如是乎。若只如此。有甚奇特。只是口传心授底葛藤。既不如是目道古人意作么生)</p><p>功勋问答(翠岩宗)</p><p>僧问翠岩。如何是转功就位。岩云。撒手无依全体现。扁舟渔父宿芦花</p><p>如何是转位就功。岩云。半夜岭头风月静。一声高树老猿啼</p><p>如何是功位齐施。岩云。出门不踏来时路。满目飞尘绝点埃</p><p>如何是功位俱隐。岩云。泥牛饮尽澄潭月。石马加鞭不转头</p><p>曹山五位君臣图(颂并序)</p><p>夫正者。黑白未分。朕兆未生。不落诸圣位也。偏者。朕兆兴来。故有森罗万象隐显妙门也</p><p>⊙焰里寒冰结。杨花九月飞。泥牛吼水面。木马逐风嘶</p><p>○正宫初降日。玉兔不能离。未得无功旨。人天何太迟</p><p>●混然藏理事。朕兆卒难明。威音王未晓。<a href=\"/remen/mile.html\" class=\"keylink\" target=\"_blank\">弥勒</a>岂惺惺</p><p>五位功勋图</p><p>⊙正中来(末生隐栖) 君视臣 功 无句有句</p><p>○兼中至(化生神用) 臣向君 共功 各不相触</p><p>●兼中到(内生不出) 君臣合 功功 不当头</p><p>石霜答五位王子</p><p>如何是诞生王子 霜云。贵裔非常种。天生位至尊</p><p>如何是朝生王子 霜云。白衣为足辅。直指禁庭中</p><p>如何是末生王子 霜云。修途方觉贵。渐进不知尊</p><p>如何是化生王子 霜云。政威无比况。神用莫能俦</p><p>如何是内生王子 霜云。重帏休胜负。金殿卧清风</p><p>(大慧云。以二分黑一分白圈子。为正中偏。却来白处说黑底。亦不得犯着黑字。犯着即触讳矣。洞山颂。正中偏三更初夜月明前。谓三更是黑。初夜是黑。月明前是黑。是能回互不触讳也 又云。以二分白一分黑圈子。为偏中正。却来黑处说白底。不得犯着白字。洞山颂。失晓老婆逢古镜。不言明与白。而言失晓与古镜。是能回互明与白字。而不触讳。盖失晓是暗中之明。古镜亦暗中之明。老婆头白。谓言回互白字也 又云。正中来无中有路出尘埃。谓凡有言句。皆无中唱出。便有挟妙了也。无不从正位中来。或明或暗。或至或到。皆妙挟通宗。凡一位皆具此五事。如掌之五指。无欠无剩 又云。兼中至谓兼白兼黑。兼偏兼正而至。何谓至。如人归家未到而至。别业乃在途为人边事。亦能回互。妙在体前 又云。兼中到谓兼前四位。皆挟妙而归正位。谓之折合终归炭里坐。亦是说黑处而回互黑字。故言炭也大慧举曹山了即曰。说理说事。教有明文。教外单传直指之道。果如是否。若果如是。讨甚好曹山耶)</p><p>五位王子颂(石霜诸出题 悟本颂)</p><p>诳生(内绍嫡生 又云。正位根本智储君太子也)</p><p>天然贵胤本非功(不假<a href=\"/remen/xiuzheng.html\" class=\"keylink\" target=\"_blank\">修证</a>本自圆成)</p><p>德合乾坤育势隆(本自尊贵中来)</p><p>始末一期无杂种(本无杂念)</p><p>分宫六宅不他宗(六根唯以一机轴)</p><p>上和下睦阴阳顺(前后一际)</p><p>共气连枝器量同(始终无二)</p><p>欲识诞生王子父(须知向上更有一人在)</p><p>鹤腾霄汉出银笼(千圣不传)</p><p>朝生(庶生 宰相之子 已落偏位 涉大功勋 亦云外绍臣种)</p><p>苦学论情世不群(有修有证)</p><p>出来凡事已超伦(虽有修有证。本自尊贵中来)</p><p>诗成五字三冬雪(染污不得)</p><p>笔落分毫四海云(不守住)</p><p>万卷积功彰圣代(大功修证)</p><p>一心忠孝辅明君(知有向上人。始得奉重)</p><p>盐梅不是生知得(修证还同)</p><p>金榜何劳显至勋(不假修证。不待功勋)</p><p>末生(有修有证 群臣位)</p><p>久栖岩岳用功夫(有修有证)</p><p>草榻柴扉守志孤(直是不待功勋。一尘不染)</p><p>十载见闻心自委(方全肯重)</p><p>一身冬夏衣缣无(赤洒洒干剥剥)</p><p>澄凝愁看三秋思(一尘不染)</p><p>清苦高名上哲图(学者可以为王尊贵之事)</p><p>业就巍科酬极志(本业成就)</p><p>比来臣相不当途(虽然如是。功勋不犯)</p><p>化生(借位明功 将军位)</p><p>傍分帝化为传持(分佛列祖)</p><p>万里山河布政威(正令当行)</p><p>红影日轮凝下界(从尊贵中来)</p><p>碧油风冷暑炎时(正布威时。谁敢犯令)</p><p>高低岂废尊卑奉(知有底如解奉重)</p><p>五裤苏途远近知(为苏涂炭也)</p><p>妙印手持烟塞静(谁敢当头)</p><p>当阳那肯露纤机(终始功勋不犯)</p><p>内生(亦为内绍 根本同出 诞生同)</p><p>九重深密复何宣(无言无说正令当行)</p><p>挂弊繇来显妙传(曲为今时)</p><p>只奉一人天地贵(奉重内生王子父)</p><p>从他诸道自分权(虽然言一用。要在一机轴)</p><p>紫罗帐合君臣隔(入他无异相。体知同一国)</p><p>黄合帘垂禁制全(天下音成正令当行)</p><p>为汝方隅官属恋(正是幼生子)</p><p>遂将黄叶止啼钱(不免权此问)</p><p>善权志五位王子颂</p><p>诞生</p><p>贵胤生时轮拟空。玎珰玉佩处东宫。月堂照处朝君父。直扣尧阶却借功</p><p>朝生</p><p>学问诗书<a href=\"/remen/dexing.html\" class=\"keylink\" target=\"_blank\">德行</a>全。金门投策紫薇班。台星不自离蓑钓。争得寅昏奉圣颜</p><p>末生</p><p>贫来今日极清虚。悲喜寥寥一物无。便欲升为九苞凤。依稀云树月巢孤</p><p>化生</p><p>帝命传来下九天。禁城中外化亲宣。回途复妙持金印。正令曾无一字传</p><p>内生</p><p>凤势龙骧大丈夫。天然尊贵六宫殊。苔封古殿无人到。造次凡流识得无</p><p>永嘉钦功勋五位</p><p>到处相逢元不识。有时不识却相逢。师襄无目还如见。师旷能聪恰似聋向</p><p>金针密密绣鸳鸯。锦缝绵绵玉线长。挂向春园人不识。引他蜂蝶过来忙奉</p><p>颜生陋巷不堪忧。终日如愚乐自繇。谩说坐忘为益矣。累他尼父一场愁(功)</p><p>淮南道士着真红。勿谓情忘色是空。醮罢玉坛移斗柄。步虚一曲对春风(共功)</p><p>汉高初起沛丰间。三尺龙泉帝业安。待得叔孙成礼乐。元来不共汝同盘(功功)</p><p>寂音说王种内绍外绍</p><p>寂音曰。此如唐郭中令李西平。皆称王。然非有种也。以勋劳而至焉。高祖之秦王明皇之肃宗。则以生帝王之家皆有种。非以勋劳而至者也。谓之内绍者。无功之功也。先圣贵之谓之外绍者。借功业而然。故又名曰借句。曹山章禅师偈略曰。妙明体尽知伤触。力在逢缘不借中。云居弘觉禅师曰。头头上了物物上通。只唤作了事人。终不唤作尊贵。将知。尊贵一路自别</p><p>曹山三种堕</p><p>曹山云。凡情圣见是金锁玄路。直须回互。夫取正命食者。须具三种堕。一者披毛戴角。二者不断声色。三者不受食。稠布衲问。披毛戴角是甚么堕。曰是[婁*頁]堕。问不断声色是什么堕。曰是随堕。问不受食是什么堕。曰是尊贵堕。乃曰。夫冥合初心而知有。是[婁*頁]堕。知有而不碍六尘。是随堕。维摩曰。外道六师是汝之师。彼师所堕汝亦随堕。乃可取食。食者正命食也。食者亦是就六根门头见闻知觉。只是不被他污染将为堕。且不是同也</p><p>明安曰。此三种须明转位始得。一作水牯牛是[婁*頁]堕。是<a href=\"/remen/shamen.html\" class=\"keylink\" target=\"_blank\">沙门</a>转身语。是异[婁*頁]中事。若不晓此意即有所滞。直是要尔一念无私即有出身之路。大珠和尚因维摩座主问。经云。彼外道六师是汝之师。汝师所堕。汝亦随堕。其施汝者。不名<a href=\"/remen/futian.html\" class=\"keylink\" target=\"_blank\">福田</a>。<a href=\"/remen/gongyang.html\" class=\"keylink\" target=\"_blank\">供养</a>汝者。堕三恶道。谤于佛毁于法。不入众数。终不得灭度。汝若如是乃可取食。今请。禅师明为解说。大珠曰。迷循六根号为六师。心外求佛名为外道。有物可施不名福田。生心受供堕三恶道。汝若谤于佛者。是不着佛求。毁于法者。是不着法求。不入众数者。是不着僧求。终不得灭度。是智用现前。若如是解者。便得法喜禅悦之食 二曰。不断声色是随堕。以不明声色故随处堕。须向声色有出身之路。作么生是声色外一句。答声不是声。色不是色。故云不断。指掌当指何掌也 三曰。不受食是尊贵堕。须是知那边了。却来这边行履。不虚此位。即堕尊贵矣</p><p>正命食(新添)</p><p>寂音曰。<a href=\"/fojing/yuqieshidilun/yuanwen.html\" class=\"keylink\" target=\"_blank\">瑜伽师地论</a>曰。死有三种。谓寿尽故。福尽故。不避不平等故。当知亦是时非时死。或由<a href=\"/remen/shanxin.html\" class=\"keylink\" target=\"_blank\">善心</a>或不善心或无记心。云何寿尽死。犹如有一随感。寿量满尽故死。此名时死。云何福尽故死。犹如有一资具缺故死。云何不避不平等故死。如<a href=\"/remen/shizun.html\" class=\"keylink\" target=\"_blank\">世尊</a>说九因九缘。未尽寿量而死。何等为九。谓食无度量。食时不宜。不消复食。生而不吐。熟而持之。不近医药。不知于己。若损若益。非时非量。行非梵行。此名非时死。予以是观之。乃知时而食。即不枉死名正命食。黄檗曰。今时才出众来者。只欲多知多解。广求文义。唤作<a href=\"/remen/xiuxing.html\" class=\"keylink\" target=\"_blank\">修行</a>。不知多知多解翻成壅塞。惟多与儿乳酪。消与不消。都总不知。三乘学道人皆此样。尽名食不消。食不消者。所谓知解不消。皆为毒药。尽去生灭边收。真如之中。无此事故。以此知。曹山贵正命食立三堕</p><p>不断声色堕随堕尊贵堕(新添)</p><p>寂音曰。维摩经为坏和合相故。应取揣食。为不受故。应取彼食。以空聚想入于聚落。所见色与盲等。所闻声与响等。所嗅香与风等。所食味不分别。受诸触如智证。知诸法如幻相。无<a href=\"/remen/zixing.html\" class=\"keylink\" target=\"_blank\">自性</a>无他性。本自不生。今则无灭。此不断声色堕所繇立也 又曰。须<a href=\"/remen/puti.html\" class=\"keylink\" target=\"_blank\">菩提</a>不见佛不闻法。彼外道六师。是汝之师。因其<a href=\"/remen/chujia.html\" class=\"keylink\" target=\"_blank\">出家</a>。彼师所堕汝亦随堕。乃可取食。此随堕之所繇立也 又曰。谤于佛毁于法。不入众数。终不得灭度。汝若如是。乃可取食。此尊贵堕之所繇立也。予尝观曹山。其自比六祖无所愧。以其荡圣凡之情有大方便。南泉曰。三世诸佛不知有。狸奴白牯却知有。乃不如曹山止立一堕字耳</p><p>寂音三堕颂</p><p>纷然作息同。银盌里盛雪。若欲异牯牛。与牯牛何别。([婁*頁])</p><p>有闻皆无闻。有见元无物。若断声色求。木偶当<a href=\"/remen/chengfo.html\" class=\"keylink\" target=\"_blank\">成佛</a>(随)</p><p>生在帝王家。那复有尊贵。自应着珍御。顾见何惊异(尊贵)</p><p>百丈端(三堕颂并总)</p><p>着起破襕衫。脱下娘生裤。信步入荒草。忘却长安路([婁*頁])秦楼歌夜月。魏阙醉春风。家国倾亡后。乡关信不通(随)独坐孤峰顶。轮蹄绝往还。可怜一双足。曾不到人间(尊贵)云不恋青山。镜不笼妍丑。未透鬼门关。逐处成窠臼(总)</p><p>一披毛戴角随[婁*頁]自在</p><p>头角混泥尘。分明露此身。绿杨芳草岸。何处不称尊</p><p>二见色闻声随处自在</p><p>猿啼霜夜月。花笑沁园春。浩浩红尘里。头头是故人</p><p>三礼绝百僚尊贵自在</p><p>画堂无锁钥。谁敢跨其门。莫怪无宾客。从来不见人</p><p>总颂</p><p>昨夜荒村宿。今朝上苑游。本来无位次。何处觅踪繇</p><p>三种渗漏</p><p>师谓曹山曰。吾在云岩先师处。亲印宝镜<a href=\"/remen/sanmei.html\" class=\"keylink\" target=\"_blank\">三昧</a>。事最的要。今以授汝。汝善护持。无令断绝。遇真<a href=\"/remen/faqi.html\" class=\"keylink\" target=\"_blank\">法器</a>。方可传授。直须秘密。不可彰露。恐属流布。丧灭吾宗。末法时代人多干慧。若要辨验向上人之真伪。有三种渗漏。直须具眼</p><p>一见渗漏。机不离位堕在毒海。妙在转位也</p><p>明安云。谓见滞在所知。若不转位即在一色。所言渗漏者。只是可中未尽善。须辨来踪始得相续玄机妙用</p><p>二情渗漏。智常向背。见处偏枯</p><p>明安云。谓情境不圆滞在取舍。前后偏枯鉴觉不全。是识浪<a href=\"/remen/liuzhuan.html\" class=\"keylink\" target=\"_blank\">流转</a>。途中边岸事(一作途中未分边岸事)直须句句中离二边不滞情境</p><p>三语渗漏。体妙失宗机昧终始浊智流转不出此三种</p><p>明安云。体妙失宗者。滞在语路句失宗旨。机昧终始者。谓当机暗昧。只在语中宗旨不圆。句句中须是有语中无语。无语中有语。始得妙旨密圆也</p><p>泐潭照三渗漏颂</p><p>天下溪山绝胜幽。谁能把手共同游。回头忽听杜鹃语。笑指白云归去休(见)</p><p>昔年曾作参玄客。遍扣玄关穷要脉。更阑墨汁污皂衫。说向他人口门窄(情)</p><p>木人岭上轻开口。石女溪边暗点头。堪笑当年李太白。夜来还宿钓渔舟(语)</p><p>洞山三路接人</p><p>僧到夹山。山问。近离甚处。僧云洞山。夹山云。洞山有何言句。僧云。和尚道。我有三路接人。夹山云。有何三路。僧云。鸟道玄路展手。山云。实有此三路那。僧云。是山云。鬼持千里钞林下道人悲。后浮山圆鉴云。不因黄叶落。争知是一秋(或曰。尊宿举论而曰。轨持千里钞。林下道人孤。或曰。轨持千里钵。林下道人孤)</p><p>曹山三种纲要颂</p><p>金针双锁备。挟路隐全该。宝印当空妙。重重锦缝开(敲唱双行) 交互明中暗。功齐转觉难。力穷忘进步。金锁网鞔鞔(金锁玄路) 理事俱不涉。回照绝幽微。背风无巧拙。电火烁难追(三不堕凡圣。又曰理事不涉)</p><p>明安三句</p><p>安一日示众。吾有三句。平常无生句。妙玄无私句。体明无尽句。时有僧问。如何是平常无生句。安云。白云覆青山。青山不露顶。如何是妙玄无私句。安云。宝殿无人空侍立。不种梧桐免凤来。如何是体明无尽句。安云。手指空时天地转。回途石马出纱笼</p><p>琅[王*耶]觉答三句(海印信答附)</p><p>琊因僧请益次乃曰。山僧亦有三句报答大阳。僧问。如何是平常无生句。[王*耶]云。言前无的旨。句下绝追寻。印云三脚虾蟆背巨鳌</p><p>如何是妙玄无私句。琊云。金凤不栖无影树。玉兔何曾下碧霄。印云。白云覆青山</p><p>如何是体妙无尽句。琊云。三冬枯木秀。九夏雪花飞。印云。须弥顶上浪滔天</p><p>琊云。将此三句语。供养大阳和尚便下座</p><p>曹山四禁语(或谓投子语)</p><p>莫行心处路。不挂本来衣。何须正任么。切忌未生时</p><p>门风偈(芙蓉楷 自得晖 古德)</p><p>妙唱不干舌</p><p>(一)刹刹尘尘处处谈。不劳弹指善财参。空生也解通消息。花雨岩前鸟不[啣-止+山](芙蓉)</p><p>(六)如如寂灭似无情。一句从来本现成。舌运广长元不间。雪峰相见望州亭(自得)</p><p>古佛巍巍体广长。交光丝网刹尘彰。也知不费娘生舌。岩桂庭花善举扬(古德)</p><p>死蛇惊出草</p><p>(二)日炙风吹草里埋。触他毒气又还乖。暗地忽然开死口。长安依旧绝人来(芙蓉)</p><p>(七)金鞭遥指玉堂寒。惊起将军夜出关。三尺镆鎁清四海。搀旗一扫绝痴顽(自得)</p><p>死蛇打杀露霜牙。无底篮盛臭莫加。既是善呼须善遣。触他毒气丧浑家(古德)</p><p>解针枯骨吟</p><p>(三)死中得活是非常。密用还他别有长。半夜髑髅吟一曲。冰河发焰却清凉(芙蓉)</p><p>(八)宫漏沉沉夜色深。灯残火尽绝知音。木人位转玉绳晓。石女梦回霜满襟(自得)</p><p>功齐功化旨何深。岂使膏肓便陆沈。父子不传真秘诀。解针枯骨作龙吟(古德)</p><p>铁锯舞三台</p><p>(四)不落宫商调。谁人和一场。伯牙何所措。此曲旧来长</p><p>(九)铁牛无角卧山坡。鞭起如飞见也么。闹市横骑人不会。擡眸鹞子过新罗(自得)</p><p>乾闼婆王鼓似雷。<a href=\"/remen/lingshan.html\" class=\"keylink\" target=\"_blank\">灵山</a>献乐未空回。海波汹汹须弥震。何妨铁锯舞三台(古德)</p><p>古今无间(宏智录洎诸家语。不见有古今无间之题。独芙蓉有此颂)</p><p>(五)一法元无万法空。个中那许悟圆通。将谓少林消息断。桃花依旧笑春风</p><p>五转位(古德立题 自得晖颂)</p><p>匣内青蛇吼</p><p>(十)宝剑横斜天未晓。洗清魔佛逼人寒。匣中隐隐生光处。衲子徒将正眼看</p><p>金针去复来</p><p>(十一)清虚大道长安路。往复何曾有间然。暗去明来锋不露。渠侬初不堕中边</p><p>秦宫照胆寒</p><p>(十二)岩房阗寂冷如冰。妙得真符处处灵。转侧无依功就位。回头失却楚王城</p><p>五天银烛辉</p><p>(十三)五天皎皎玉轮孤。一点光明分鉴湖。闲步却来游幻海。十方沙界大毗卢</p><p>深岩藏白额</p><p>(十四)白额深藏烟雾昏。异中来也自惊群。草深直下无寻处。触着轻轻祸到门</p><p>曹洞机(汾阳)</p><p>(十五)楼阁千家月。江湖万里秋。芦花无异色。白鸟下汀洲</p><p>宗旨(古德)</p><p>(十六)洞下门庭理事全。白云岩下莫安眠。纵饶枯木生花去。反照荒郊不直钱</p><p>古德分三种功勋(新增)</p><p>正位一色</p><p>无影林中鸟不栖。空阶密密向边迟。寒岩荒草何曾绿。正坐堂堂失路迷</p><p>大功一色</p><p>白牛雪里觅无踪。功尽超然体浩融。月影芦花天未晓。灵苗任运剪春风</p><p>今时一色</p><p>髑髅识尽勿多般。狗口才开落二三。日用光中须急荐。青山只在白云间</p><p>宏智四借颂</p><p>借功明位</p><p>(十七)苹末风休夜未央。水天虚碧共秋光。月船不犯东西岸。须信篙人用意良</p><p>借位明功</p><p>(十八)六户虚通路不迷。太阳影里不当机。纵横妙展无私化。恰恰行从鸟道归</p><p>借借不借借</p><p>(十九)识尽甘辛百草头。鼻无绳索得优游。不知有去成知有。始信南泉唤作牛</p><p>全超不借借</p><p>(二十)霜重风严景寂寥。玉关金锁手慵敲。寒松尽夜无虚籁。老鹤移栖空月巢</p><p>曹洞门庭</p><p>曹洞宗者。家风细密言行相应。随机利物。就语接人。看他来处。忽有偏中认正者。忽有正中认偏者。忽有兼带。忽同忽异。示以偏正五位。四宾主功勋五位。君臣五位。王子五位。内外绍等事。偏正五位者。正中偏者。体起用也。偏中正者。用归体也。兼中至。体用并至也。兼中到。体用俱泯也。四宾主。不同临济。主中宾。体中用也。宾中主。用中体也。宾中宾。用中用。头上安头也。主中主。物我双忘。人法俱泯。不涉正偏位也。功勋五位者。明参学功位至于非功位也。君臣五位者。明有为无为也。王子五位者。明内绍本自圆成。外绍有终有始也。大约曹洞家风。不过体用偏正宾主。以明向上一路。要见曹洞么。<a href=\"/remen/fozu.html\" class=\"keylink\" target=\"_blank\">佛祖</a>未生空劫外。正偏不落有无机</p><p>要诀(山堂淳)</p><p>新丰一派荷玉分流。始因过水逢渠。妙见无情<a href=\"/remen/shuofa.html\" class=\"keylink\" target=\"_blank\">说法</a>。当今不触。展手通玄。列五位正偏。分三种渗漏。夜明帘外。臣退位以朝君。古镜台前。子转身而就父。雪覆万年松径。夜半正明。云遮一带峰峦。天晓不露。道枢绵密。智域囦深。默照空劫已前。湛湛一壶风月。坐彻威音那畔。澄澄满目烟光。不萌枝上花开。无影树头凤舞。机丝不挂。个中双锁金针。文彩纵横里许暗穿玉线。双明唱起。交锋处知有天然。兼带忽来枯木上。须能作主不存正位。那守大功。及尽今时。宁容尊贵。截断情尘见网。掣开金锁玄关。妙协全开。历历[婁*頁]中混迹。平怀常实。明明炭里藏身。卷舒不落功勋。来去了为变易。欲使异苗蕃茂。贵在深固灵根。若非柴石野人。争见新丰曲子(柴石野人浮山圆鉴之别号也)</p><p>古德纲宗颂</p><p>荆棘丛生三二五。烟云罩径孰能寻。乌鸡冒雨冲阳焰。赤蝀穿楼和哑(哑当音厄笑语声。易曰笑言哑哑。赤蝀穿楼和哑音。此无语中有语也。人多作喑哑之哑非也)音。广泽芦花藏雪密。收纶钓艇弄湾深。当轩黯黯无秦镜。散发斜眉下翠岑</p><p>宝镜三昧</p><p>如是之法。佛祖密付。汝今得之。宜善保护。银盌盛雪。明月藏鹭。[婁*頁]之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜形影相睹。汝不是渠。渠正是汝。如世婴儿五相完具。不去不来不起不住。婆婆和和有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟敲唱双举。通宗通途。挟带挟路错然则吉。不可犯忤。天真而妙。不属迷悟。<a href=\"/remen/yinyuan1.html\" class=\"keylink\" target=\"_blank\">因缘</a>时节寂然昭著。细入无间大绝方所。毫忽之差不应律吕。今有顿渐。缘立宗趣。宗趣分矣。即是规矩。通宗趣极真常流注。外寂中摇系驹伏鼠。先圣悲之为法檀度。随其颠倒。以缁为素。颠倒想灭肯心自许。要合古辙。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用如愚若鲁。但能相续名主中主</p></div>"
},{
    "title": "人天眼目 第四卷",
    "author": "智昭大师",
    "html": "<div class=\"B1_text\"><p>人天眼目 第四卷</p><p>沩仰宗</p><p>师讳灵祐。福州长溪赵氏子。得法于百丈海和尚。初至大沩木食涧饮。十余年始得仰山慧寂禅师。相与振兴其道。故诸方共称曰沩仰宗</p><p>三种生</p><p>师谓仰山曰。吾以镜智为宗要。出三种生。所谓想生相生流注生。<a href=\"/fojing/lengyanjing/quanwen.html\" class=\"keylink\" target=\"_blank\">楞严经</a>云。想相为尘。识情为垢。二俱远离。则汝<a href=\"/remen/fayan.html\" class=\"keylink\" target=\"_blank\">法眼</a>应时清明。云何不成无上知觉。想生即能思之心杂乱。相生即所思之境历然。微细流注。俱为尘垢。若能净尽方得<a href=\"/remen/zizai.html\" class=\"keylink\" target=\"_blank\">自在</a></p><p>后有僧问石佛忠禅师。如何是想生。忠云。兔子望月。如何是相生。忠云。山河大地。如何是流注生。忠云。无间断</p><p>想生颂(石佛)</p><p>密密潜行世莫知。个中已是涉多岐。如灯焰焰空纷扰。急急归来早是迟</p><p>相生</p><p>法不孤生仗境生。纤毫未尽遂峥嵘。回光一击便归去。幽鸟忽闻双眼明</p><p>流注生</p><p>尘尘声色了无穷。不离如今日用中。金锁玄关轻掣断。故乡归去疾如风</p><p>圆相因起</p><p>圆相之作。始于南阳忠国师。以授侍者耽源。源承谶记传于仰山。遂目为沩仰宗风。明州五峰良和尚。尝制四十则。明教嵩禅师。为之序称道其美。良曰。总有六名。曰圆相。曰暗机。曰义海。曰字海。曰意语。曰默论。耽源谓仰山曰。国师传六代祖师圆相。九十七个。授与老僧国师示寂时。复谓予曰。吾灭后三十年。南方有一<a href=\"/remen/shani.html\" class=\"keylink\" target=\"_blank\">沙弥</a>。到来大兴此道。次第传授。无令断绝。吾详此谶事在汝躬。我今付汝。汝当奉持。仰山既得遂焚之。源一日又谓仰山曰。向所传圆相。宜深秘之。仰曰。烧却了也。源云。此诸祖相传至此。何乃烧却。仰曰。某一览已知其意。能用始得不可执本也。源曰。于子即得。来者如何。仰曰。和尚若要重录一本。仰乃重录呈似。一无差失。耽源一日上堂。仰山出众作○相。以手托起作呈势。却叉手立。源以两手交拳示之。仰进前三步。作女人拜。源点头。仰便<a href=\"/remen/libai.html\" class=\"keylink\" target=\"_blank\">礼拜</a>。此乃圆相所自起也</p><p>暗机</p><p>仰山亲于耽源处。受九十七种圆相。后于沩山处。因此○相顿悟。后有语云。诸佛密印岂容言乎。又曰。我于耽源处得体。沩山处得用。谓之父子投机。故有此圆相。勘辨端的。或画此[○@牛]相乃纵意。或画[○@佛]相乃夺意。或画[○@人]相乃肯意。或画○相。乃许他人相见意。或画[○@(三*三)]相。或点破或画破。或掷却或托起。皆是时节<a href=\"/remen/yinyuan1.html\" class=\"keylink\" target=\"_blank\">因缘</a>。才有圆相。便有宾主生杀纵夺机关眼目隐显权实。乃是入[邱-丘+(序-予+墨)]垂手。或间暇师资。辨难互换机锋。只贵当人大用现前矣</p><p>一日梵僧来参。仰山于地上画○此相示之。僧进前添作【图】相。复以脚抹却。山展两手。僧拂袖便行</p><p>仰山闭目坐次。有僧潜来身边立。山开目见。遂于地上画[○@水]相。顾示其僧。僧无对</p><p>义海</p><p>仰山在洪州观音寺。粥后坐次。有僧来礼拜。山不顾。僧问山。识字否。山云随分。僧乃右旋一匝云。是什么字。山于地上书十酬之。僧又左旋一匝云。是什么字。山乃改十作卍酬之。僧又画○相。以两手托。如修罗擎日月势云。是什么字。山画[○@卍]相对之。僧乃作娄至势。山云。如是如是。此是诸佛之所护念。汝既如是。吾亦如是。善自护持。善哉善哉好去。僧乃礼谢腾空而去。时有一道者。见后经五日遂问山。山云。汝还见否。者云。见出三门外腾空而去。山云。此是西天阿罗汉。特来探吾宗旨。者云。某甲虽睹此种种<a href=\"/remen/sanmei.html\" class=\"keylink\" target=\"_blank\">三昧</a>。不辨其理。山云。吾以义为汝解释。此是八种三昧。觉海变为义海。体同名异。然此义合有因有果。即时异时。总别不离隐身三昧也</p><p>五冠了悟和尚与仰山立玄问玄答</p><p>辨第<a href=\"/remen/bashi.html\" class=\"keylink\" target=\"_blank\">八识</a></p><p>仰山<a href=\"/remen/linzhong.html\" class=\"keylink\" target=\"_blank\">临终</a>付法偈</p><p>一二二三子。平目复仰视。两口无一舌。此是吾宗旨</p><p>龙潭智演为四颂</p><p>一二二三子。[○@牛]牛字清风起。[○@佛]佛来勘不就。[○@人]人乃争纲纪</p><p>平目复仰视。儿孙还有异。未辨个端倪。出门俱失利</p><p>两口无一舌。止止不须说。西天僧到来。乌龟唤作鳖</p><p>此是吾宗旨。扬声啰啰哩。镜智出三生。吹到大风止</p><p>三燃灯</p><p>三燃灯见曹山录中。非仰山语也。曹山云。然灯前有二种。一未知有。同于类血之乳。一知有犹如意未萌时。始得本物。此名燃灯前。一种知有。往来言语是非。声色亦不属正照用。亦不得记。同类血之乳。是漏失边事。此名燃灯后。直是三际事尽。表里情忘。得无间断。此始得正燃灯。乃云得记(此说见祖庭事苑。既前收在沩仰宗。不欲移动也)</p><p>古德颂</p><p>解行分明珠走盘。未能透脱几多难。如瓶注水无遗漏。隔海风光冷眠看(然灯前)</p><p>不见明珠不走盘。良天静夜黑漫漫。古今十世无增减。拈起牛头尾上安(正然灯)</p><p>问处分明答处亲。尘尘刹刹总逢君。一声黄鸟青山外。占断风光作主人(然灯后)</p><p>三照语(香严)</p><p>拟心开口隔山河。寂默无言也被呵。舒展无穷又无尽。卷来绝迹已成多(本来照)</p><p>不动如如万事休。澄潭彻底未曾流。个中<a href=\"/remen/zhengnian.html\" class=\"keylink\" target=\"_blank\">正念</a>常相续。月皎天心云雾收(寂照)</p><p>四威仪内不曾亏。今古初无间断时。<a href=\"/remen/diyu.html\" class=\"keylink\" target=\"_blank\">地狱</a>天堂无变异。春回杨柳绿如丝(常照)</p><p>沩仰门庭</p><p>沩仰宗者。父慈子孝。上令下从。尔欲捧饭。我便与羹。尔欲渡江。我便撑船。隔山见烟。便知是火。隔墙见角。便知是牛。沩山一日普请摘茶。次谓仰山曰。终日只闻子声不见子形。仰山撼茶树。沩山云。子只得其用不得其体。仰曰。和尚如何。师良久。仰曰。和尚只得其体不得其用。沩山云。放子三十棒。乃至仰山过水。香严点茶。推木枕展坐具。插锹立举锹行。大约沩仰宗风。举缘即用忘机得体。不过此也。要见沩仰么。月落潭无影。云生山有衣</p><p>要诀(山堂淳)</p><p>江西沩仰深究此宗。只因灰火拨开。便见柴头发现。净瓶踢倒。嬴得沩山。使得地于出井之时。奋大机于撼门之际。插下锹子。不妨人数分明。推出枕头。正用剑刃上事。具险崖句。有陷虎机。大禅佛与四藤条令行有据。<a href=\"/fojing/niepanjing/\" class=\"keylink\" target=\"_blank\">涅槃经</a>总是魔说。贵子眼明。暗合机轮。混融境致。圆相中贵大家唱和。原梦处胜鹙子<a href=\"/remen/shentong.html\" class=\"keylink\" target=\"_blank\">神通</a>。胁下书字。而头角峥嵘。室中验人。而师子腰折。离四句绝百非。一槌粉碎。有两口无一舌。九曲珠通。当机要辨宗猷。为人颇多落草。道传千古名振两山。虽然枝派流离。谁见真机俨尔。此沩仰宗风也</p><p>古德纲宗颂</p><p>卖金须遇买金人。酬价高低总不亲。红线两条穿海岳。澄湖万顷蘸星辰。隐显盘中抛玉枕。方圆席上拂机尘。天关拨转移门户。谁肯吞声出巨秦(一作惟有吞声非)</p><p><a href=\"/chanzong/wujia/fyz.html\" class=\"keylink\" target=\"_blank\">法眼宗</a></p><p>师讳文益。余杭鲁氏子。得法于漳州罗汉琛禅师。初住抚州崇寿。次住建康清凉。大振雪峰玄沙之道。示寂后李后主。谥曰大法眼禅师</p><p>曹源一滴水。不尔依位住。我宗奇特虎。颔下金铃甚。人解得。<a href=\"/remen/sanjie.html\" class=\"keylink\" target=\"_blank\">三界</a>惟心。万法惟识。此法眼所立纲宗也</p><p>【图】华严六相义</p><p>此六相义。举一齐收。一一法上。有此六义。经中为初地菩萨说也</p><p>六相义颂</p><p>华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意万象。明明无理事</p><p>论华严六相义</p><p>若究竟欲免断常边邪之见。须明华严六相义门。则能住法施为。自忘能所。<a href=\"/remen/suiyuan.html\" class=\"keylink\" target=\"_blank\">随缘</a>动静不碍有无。具大总持。究竟无过矣。此六相义。是辨<a href=\"/remen/shijian.html\" class=\"keylink\" target=\"_blank\">世间</a>法。自在无碍。正缘显起。无分别理。若善见者。得知总持门。不堕诸见。不可废一取一。双立双忘。维总同时。繁兴不有。纵各具别。冥寂非无。不可以有心知。不可以<a href=\"/remen/wuxin.html\" class=\"keylink\" target=\"_blank\">无心</a>会。详法界内。无总别之文。就果海中。绝成坏之旨。今依因门智照。古德略以喻。六相者。一总二别三同四异五成六坏。总相者。譬如一舍是总相。椽等是别相。椽等诸缘和合作舍。各不相违。非作余物。故名同相。椽等诸缘。递相互望。一一不同名异相。椽等诸缘。一多相成名成相。椽等诸缘。各住自法本不作。故名坏相。则知真如一心为总相。能摄世间出世间法故。约摄诸法得总名。能生诸缘成别号。法法皆齐为同相。随相不等称异门。建立境界故称成。不动自位而为坏。又云。一总相者。一合多德故。二别相者。多德非一故。三同相者。多义不相违故。四异相者。多义不相似故。五成相者。繇此诸义缘起成故。六坏相者。诸缘各住<a href=\"/remen/zixing.html\" class=\"keylink\" target=\"_blank\">自性</a>不移动故。此上六相义者。是菩萨初地中。观通世间一切法门。能入法界之宗。不堕断常之见。若一向别。逐行位而乖宗。若一向同。失进修而堕寂。所以位位即佛阶墀宛然。重重磨炼本位不动。斯则同异具济。理事不差。<a href=\"/remen/yinguo.html\" class=\"keylink\" target=\"_blank\">因果</a>无亏。迷悟全别。欲论大旨。六相还同梦里渡河。若约正宗。十地犹如空中鸟迹。若约圆修。断惑对治习气。非无理行相资。缺一不可。是以文殊。以理印行。差别之道无亏。普贤以行会理。根本之门不废(见宗镜录)</p><p>即物契神颂</p><p>勤求胜积功。理契古人同。同得妙何处。涧松西北风</p><p>示机</p><p>吾有一言。天上人间。若也不会。绿水青山</p><p>毗卢顶上</p><p>一真收不得。万类莫能该。蚊子生头角。泥鳅上舞台</p><p><a href=\"/remen/jiaye.html\" class=\"keylink\" target=\"_blank\">迦叶</a>门前</p><p>觌面露堂堂。全机不覆藏。刹竿头上卓。红日上扶桑</p><p>三界惟心</p><p>三界惟心万法澄。盘镮钗钏一同金。映阶碧草自春色。隔叶黄鹂空好音</p><p>万法惟识</p><p>不曾出世立功勋。万国文明草木春。野老不知尧舜力。冬冬打鼓祭江神</p><p>总</p><p>不移寸步越河沙。地狱天堂混一家。<a href=\"/remen/fozu.html\" class=\"keylink\" target=\"_blank\">佛祖</a>位中消息断。何妨尽赏洛阳花</p><p>韶国师宗风</p><p>通玄峰顶不是人间。心外无法满目青山</p><p>韶国师四料拣(古德 百丈端)</p><p>闻闻(放)</p><p>密室开金锁。闲步下松门。谩将无孔笛。吹出凤游云(古德)</p><p>秋江清浅时。白鹭和烟岛。良哉观世音。全身入荒草(百丈)</p><p>闻不闻(收)</p><p>古松摇<a href=\"/remen/banruo.html\" class=\"keylink\" target=\"_blank\">般若</a>。幽鸟哢真如。况有归真处。长安岂久居</p><p>解语非干舌。能言岂是声。不知常显露。刚道有亏盈</p><p>不闻闻(明)</p><p>阳鸟啼声噎。桃花笑脸开。芒鞋青竹杖。终日自徘徊</p><p>波生元是水。空性逐方圆。除却方圆器。胡孙夜簸钱</p><p>不闻不闻(暗)</p><p>夜月辉肝胆。松风贯髑髅。脱然声色外。切忌犯当头</p><p>理事两俱忘。谁人敢度量。浑仑无缝罅。遍界不曾藏</p><p>法眼门庭</p><p>法眼宗者。箭锋相拄句意合机。始则行行如也。终则激发。渐服人心。削除情解。调机顺物。斥滞磨昏。种种机缘不尽详举。观其大概。法眼家风。对病施药相身裁缝。随其器量扫除情解。要见法眼么。人情尽处难留迹。家破从教四壁空</p><p>要诀(山堂淳)</p><p>清凉大法眼。旺化石头城。首明地藏指头。顿见玄沙祖祢。拨万象不拨万象。言前独露全身。有丝头不有丝头。句里已彰自己。心空法了。情尽见除。应尘毛了了然。统刹海皎皎地。髑髅常干世界。鼻孔摩触家风。重重<a href=\"/remen/huazang.html\" class=\"keylink\" target=\"_blank\">华藏</a>交参。一一网珠圆莹。以至风柯月渚。显露真心。烟霭云林宣明妙法。对扬有准。惟证乃知。亘古今而现成。即圣凡而一致。声传海外。道满寰中。历然验在目前。宛尔石城犹在。此法眼宗风也</p><p>古德纲宗颂</p><p>一点灵台耀古今。嶷然弘伟莫沉吟。森罗影里容交露。声色门前涉互深。袢夏云欺千嶂碧。零秋风动万家砧。绵绵法尔无穷间。引出余吹更爽襟</p></div>"
},{
    "title": "人天眼目 第五卷",
    "author": "智昭大师",
    "html": "<div class=\"B1_text\"><p>人天眼目 第五卷</p><p>宗门杂录</p><p>拈花</p><p>王荆公问佛慧泉禅师云。禅家所谓<a href=\"/remen/shizun.html\" class=\"keylink\" target=\"_blank\">世尊</a>拈花。出在何典。泉云。藏经亦不载。公曰。余顷在翰苑。偶见大梵天王问佛决疑经三卷。因阅之。经文所载甚详。梵王至<a href=\"/remen/lingshan.html\" class=\"keylink\" target=\"_blank\">灵山</a>。以金色波罗花献佛。舍身为床座。请佛为<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/shuofa.html\" class=\"keylink\" target=\"_blank\">说法</a>。世尊登座拈花示众。人天百万。悉皆罔措。独有金色头陀。破颜微笑。世尊云。吾有<a href=\"/remen/zhengfa.html\" class=\"keylink\" target=\"_blank\">正法</a>眼藏<a href=\"/remen/niepan.html\" class=\"keylink\" target=\"_blank\">涅槃</a>妙心实相<a href=\"/remen/wuxiang.html\" class=\"keylink\" target=\"_blank\">无相</a>。分付摩诃大<a href=\"/remen/jiaye.html\" class=\"keylink\" target=\"_blank\">迦叶</a>。此经多谈帝王事佛请问。所以秘藏世无闻者</p><p>三身(新添)</p><p>三身谓法报化也。法身毗卢遮那。此云遍一切处。报身卢舍那。此云净满。<a href=\"/remen/huashen.html\" class=\"keylink\" target=\"_blank\">化身</a>释迦牟尼。此云能仁寂默。在众生身中。即寂智用也。寂即法身。智即报身。用即化身(事苑)</p><p>金光明最胜王经云。一切如来有三种身。具足摄受阿耨<a href=\"/remen/puti.html\" class=\"keylink\" target=\"_blank\">菩提</a>。化身者。如来昔在<a href=\"/remen/xiuxing.html\" class=\"keylink\" target=\"_blank\">修行</a>地中。为诸众生。修种种法。得<a href=\"/remen/zizai.html\" class=\"keylink\" target=\"_blank\">自在</a>力。随众生意。随众生界。现种种身。是名化身。应身者。谓诸如来。为诸菩萨说于<a href=\"/remen/zhendi.html\" class=\"keylink\" target=\"_blank\">真谛</a>。令其解了<a href=\"/remen/shengsi.html\" class=\"keylink\" target=\"_blank\">生死</a>涅槃是一味故。为除身见众生怖畏权喜故。为无边<a href=\"/remen/fofa.html\" class=\"keylink\" target=\"_blank\">佛法</a>而作本故。如实相应。如如如如智本愿力故。具三十二相八十种好。项背圆光。是名应身。法身者。为除<a href=\"/remen/fannao.html\" class=\"keylink\" target=\"_blank\">烦恼</a>等障。为具诸善法故。惟有如如如如智。是名法身。前二种身。是名假有。后第三身。是真实有。为前二身。而作根本。何以故。离法如如。离无分别智。一切诸佛无有别法。复次诸佛利益自他。自利益者。是法如如。利益他者。是如如智。又缨珞经云。五分法身。以识性别。戒香摄身。定香摄意。慧香摄乱。解慧摄倒见。度知摄无明。是五分香。缨珞其身</p><p>四智(新添)</p><p>大圆镜智(如大圆镜现众色像) 平等性智(观一切法悉皆平等) 妙观察智(善观诸法无碍而转) 成所作智(成本愿力所应作事故。转<a href=\"/remen/bashi.html\" class=\"keylink\" target=\"_blank\">八识</a>而成四智)</p><p>妙藏诠注云。佛转八识而成四智者。用八为大圆镜智。七为平等性智。六为妙观察智。前五为成所作智。识惟分别。智能决断。大乘<a href=\"/remen/zhuangyan.html\" class=\"keylink\" target=\"_blank\">庄严</a>论云。转八识成四智。束四智具三身。古德云。眼等五识为成所作智。意为妙观察智。化身摄。末那为平等性智。报身摄。阿赖耶为大圆镜智。法身摄。智通禅师。读<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>至千余遍。而不会三身四智。诣曹溪问六祖。祖曰。三身者。清净法身汝之性也。<a href=\"/remen/yuanman.html\" class=\"keylink\" target=\"_blank\">圆满</a>报身汝之智也。千百亿化身汝之行也。若离本性说三身。即名有身无智。若悟三身无有<a href=\"/remen/zixing.html\" class=\"keylink\" target=\"_blank\">自性</a>。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者终日说菩提。通曰。四智之义可得闻乎。祖曰。既会三身。便明四智。若离三身。便谭四智。此名有智无身也。即此有智还成无智。复说偈曰。大圆镜智性清净(八)平等性智心无病(七)妙观察智见非功(六)成所作智同圆镜(五)五八(果)六七(因)果因转。但用名言无实性(转名不转体)。若于转处不留情。繁兴永处那伽定(传灯)</p><p>○ 眼耳鼻舌身意 六根 六尘 六识</p><p>五识转成所作智</p><p><a href=\"/remen/banruo.html\" class=\"keylink\" target=\"_blank\">般若</a>经云。六根六尘成十二处。添六识和合为十八界。起信论云。以四种法熏习义。一净谓真如。二染谓无明。三妄心谓业识。四妄尘谓六尘。楞严云。六识造业。所招恶报从六根出也。华严云。眼耳鼻舌身心意诸情根。以此常<a href=\"/remen/liuzhuan.html\" class=\"keylink\" target=\"_blank\">流转</a>。而无能转者。起信又云。<a href=\"/remen/sanjie.html\" class=\"keylink\" target=\"_blank\">三界</a>虚伪惟心所作。离心则无六尘境界也。毗婆沙论问曰。心<a href=\"/remen/yishi.html\" class=\"keylink\" target=\"_blank\">意识</a>有何差别。答曰。无有差别。即心是意。意即是识。皆同一义。如火灸。亦名焰亦名炽。般若又曰。若如实知自性皆空。是为能学六根六尘六识者也。祖师云。遍现俱该沙界。收摄在一微尘。识者谓之<a href=\"/remen/foxing.html\" class=\"keylink\" target=\"_blank\">佛性</a>。不识唤作精魂。然虽如是。蹉过者极多。错会者不少</p><p>○ 第七末那识转平等性智</p><p>楞伽云。末那者。此云染污意。恒审思量。故亦名传送识。佛与大惠谓。广说有八。略说有二。内现识计为我属赖耶。外分别事识计为我属前六识。真即识实性。亦属赖耶净分。故有粗细者。谓三细六粗。粗细二识者。皆依无明住地而起。以根本无明。动彼静心。而起细识。依此细识。转起粗心。以无明为本。依无明为因。生三细不相应心。依境界为缘。生三粗相应心。故云。粗细二识。各具二因。方得生住。现识者。起信云。不相应心也。依不思议熏故得生。依不思议变故得住。此现识所现境界。动彼心海。起诸事识之浪也。分别事识者。起信云。相应心也。依境界故得生。依海心故得住也。此一识者。皆是无明。熏习真如。成染缘起也。论曰。当知无明能主一切染法。一切染法。皆是不觉相故。诸经要集云。识自下上至脐已上灭者生人中。上至心灭者不失人身。上至头面灭者生天。至顶灭者永断<a href=\"/remen/lunhui.html\" class=\"keylink\" target=\"_blank\">轮回</a>。自上下至腰灭者鬼趣。下至足灭者<a href=\"/remen/diyu.html\" class=\"keylink\" target=\"_blank\">地狱</a>。论曰。若离<a href=\"/remen/wangnian.html\" class=\"keylink\" target=\"_blank\">妄念</a>。则无一切境界之相。惟一真心矣</p><p>○ 八阿赖耶识转大圆镜智</p><p>宗镜云。第八识多异熟性故。亦名含藏识。亦名八王子。亦名八<a href=\"/remen/jietuo.html\" class=\"keylink\" target=\"_blank\">解脱</a>。亦名八丈夫。总有四八三十二相。此是果相因智报德。七八二识不相离。<a href=\"/fojing/jieshenmijing/yuanwen.html\" class=\"keylink\" target=\"_blank\">解深密经</a>云。此八识能发起前六转识故。第八识谓前世中。以善不善业为因。招感令生第八异熟心。是果。此阿赖耶者。即是真心。不守自性。随染净缘不合而合。能含藏一切真俗境界故。名含藏识。如明镜不与影象合。而含影象。亦名如来藏识。伽陀云。诸法于藏识。识于法亦尔。更互为因相。亦互为果相。楞伽云。若不着二乘外道诸见。方能如实修行。摧破他论恶见。及舍<a href=\"/remen/wozhi.html\" class=\"keylink\" target=\"_blank\">我执</a>等。能以妙慧。所依识者。即四智转八识也。入如来自证地者。言与诸佛同得同证也。楞伽经佛语大惠云。然彼诸识不作是念。我等同时展转为因。而于自心所现境界。分别执着。俱时之起。无差别相。各了自境。注云。彼诸识等。各了自境者。此名八识俱能分别自分境故。不知惟是自心妄现也。谓色是眼识境。乃至赖耶见分。是第七识境。根身种子器界。是藏识境。然此八识。离如来藏。无别自体。以众生不知故。执为八识之名。诸佛<a href=\"/remen/zhengde.html\" class=\"keylink\" target=\"_blank\">证得</a>之故。能成四智之用。若昧之则八识起执藏之号。七识得染污之名。六识起遍计之情。五识狥根尘之相。若了知赖耶。成圆镜之体。持<a href=\"/remen/gongde.html\" class=\"keylink\" target=\"_blank\">功德</a>之门。末那为平等之源。一自它之性。第六起观察之妙。转正法之轮。五识兴所作之功。垂应化之迹。斯则一心匪动。识智自分。不转其体。但转其名。不分其理。而分其事。但伏六识不取尘境。故名识灭。是故离心之境。文理俱虚。即识之尘诠量有据。狂心不歇。歇则菩提。垢净心明。本来是佛</p><p>○ 第九阿陀那识</p><p>亦名纯净识。合论曰。寄说阿陀那识(此云执持)为第九纯净识。如五六七八等识。常依九识以依止。凡愚不了。妄执为我。如水暴流不离水体。诸波浪等。以水为依。故五六七八识。常以净识为依。何谓九为净识。为二乘人久在生死业种六七八识有怖畏故。恐彼难信。方便于生死种外。别立净识。使令悲智渐渐得生达识成智。深密经颂云。阿陀那识甚微细。一切种子如暴流。我于凡愚不开演。恐彼分别执为我</p><p>按三身四智诸说。采摭经论援据详明。与沩仰辨识处。大相关系。可资深禅正修者。不蹈旁蹊而行正路。故予有取焉。往往同流之士必谓。吾单传直指之宗。何藉此为。殊不知。学道者。为心意识之所困苦甚矣。虚明自照。本自无它。境风摇摇。倏然走作。通人达士。犹未免焉。况其下者乎。可无方便观照之力乎。倘因其披剥之说。破其虚妄。捣其窠窟。即吾受用处。皆大圆镜智也。精金万鍜。不再矿矣</p><p>石头参同契(雪窦着语 新添)</p><p>竺土大仙心(谁是能举)东西密相付(惜取眉毛)</p><p>人根有利钝(作么生)道无南北祖(且欵欵)</p><p>灵源明皎洁(抚掌呵呵)枝派暗流注(亦未相许)</p><p>执事元是迷(展开两手)契理亦非悟(拈却了也)</p><p>门门一切境(舍短从长)回互不回互(以头换尾)</p><p>回而更相涉(者个是拄杖子)不尔依位住(莫错认定盘星)</p><p>色本殊质像(岂便开眸)声元异乐苦(还同掩耳)</p><p>闇合上中言(心不负人)明明清浊句(口宜挂壁)</p><p>四大性自复(随所依)如子得其母(可知也)</p><p>火热风动摇(春冰自消)水湿地坚固(从旦至暮)</p><p>眼色耳音声(海晏河清)鼻香舌碱醋(可凭可据)</p><p>然于一一法(重报君)依根叶分布(好明取)</p><p>本末须归宗(唯我能知)尊卑用其语(不犯之令)</p><p>当明中有暗(暗必可明)勿以暗相遇(明还非睹)</p><p>当暗中有明(一见三)勿以明相睹(无异说)</p><p>明暗各相对(若为分)比如前后步(不如此)</p><p>万物自有功(旨尔宁止)当言用及处(纵横十字)</p><p>事存函盖合(仔细看)理应箭锋拄(莫教错)</p><p>承言须会宗(未兆非明)勿自立规矩(突出难辩)</p><p>触目不会道(又何妨)运足焉知路(出不恶)</p><p>进步非近远(唱弥高)迷隔山河故(和弥寡)</p><p>谨白参玄人(闻必同归)光阴莫虚度(诚哉是言也)</p><p>寂音曰。予尝深考此书。凡四十余句。而以明暗论者半之。篇首便曰。灵源明皎洁。枝派暗流注。乃知。明暗之意根于此。又曰。暗合上中言。明明清浊句。调达开发之也。至指其宗而示其趣则曰。本末须归宗。尊卑用其语。故其下广序明暗之句。奕奕缀联不已者。非决色法虚诳。乃是明其语耳。洞山悟本得此旨故。有五位偏正之说。至于临济之句中玄云门之随波逐浪。无异味也。而晚辈承其言。便想像明暗之中有相藏露之地。不亦谬乎</p><p>五问</p><p>此盖当时义学之徒。相与造说。诬罔先圣。非毁<a href=\"/remen/chanzong.html\" class=\"keylink\" target=\"_blank\">禅宗</a>。而自聪禅师问达观颖和尚。凡五问欲杜邪谬。故辩详之</p><p>僧自聪问达观颖和尚曰。诸经论家多言。西天自迦叶至师子尊者。祖师相传。至此断绝。其实如何。答曰。吁如此说者生灭心也。不知为法惜人。萤斗杲日。雀填沧海。枉劳形耳。且二十四祖师子尊者。度婆舍斯多。兼出达磨达。其缘具在唐会稽<a href=\"/remen/shamen.html\" class=\"keylink\" target=\"_blank\">沙门</a>灵彻序金陵沙门法炬所编宝林传。并据前魏<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>支疆梁楼续法记。具明师子尊者遇难以前传衣付法之事。从大迦叶为首。直下血脉。第二十五祖婆舍斯多。二十六祖不如密多。二十七祖般若多罗付菩提达磨。即唐土初祖也。原支疆梁楼三藏来震旦。抵洛阳白马寺。时即前魏帝道卿公景元二年辛巳岁也。师子入灭方二年矣。以是显知。经论诸师诬罔后昆。吁哉奈何。问曰。达磨大师。自西天带楞伽经四卷来是否。答曰非也。好事者为之耳。且达磨单传心印。不立文字。直指人心见性<a href=\"/remen/chengfo.html\" class=\"keylink\" target=\"_blank\">成佛</a>。岂有四卷经耶。聪曰。宝林传亦如是说。颖曰。编修者不暇详讨矣。试为子评之。夫楞伽经三译。而初译四卷。乃宋天竺三藏求那跋陀之所译。次十卷元魏时菩提流支译。流支与达磨同时。下药以毒达磨者是也。后七卷唐天后代于阗三藏实叉难陀译。以此证之。先后虚实可知矣。仰山寂禅师。亦尝辩此。其事甚明</p><p>问曰。传法偈无翻译。暨付法藏传中无此偈。以致诸家多说无据。愿垂至诲。答曰。噫子孙支分是非蜂起。不能根究耳。只如达磨未入此土。已会唐言。何以知之。初见梁武时对问。其事即可知矣。后又二祖可大师。十年侍奉。以至立雪断臂。志求祖乘至勤诚矣。后达磨告曰。吾有一<a href=\"/remen/jiasha.html\" class=\"keylink\" target=\"_blank\">袈裟</a>。付汝为信。世必有疑者云。吾西天之人。子此土之子。得法实信。汝当以吾言证之。又云。自释迦圣师至般若多罗。以及于吾。皆传衣表法。传法留偈。吾今付汝。偈曰。吾本来兹土。传法救迷情。一花开五叶结果自然成。因引从上诸祖偈。一一授之。内传法印以契证心。外付袈裟以定宗旨。以此则知。达磨付二祖决矣。此乃单传口授。何暇翻译哉</p><p>问曰。天台尊者一心<a href=\"/remen/sanguan.html\" class=\"keylink\" target=\"_blank\">三观</a>法门。与祖师意如何。答曰。子若不问吾难以言也。吾尝见教中云。吾有正<a href=\"/remen/fayan.html\" class=\"keylink\" target=\"_blank\">法眼</a>藏付嘱大迦叶。且不在三乘五教之内。原<a href=\"/remen/fozu.html\" class=\"keylink\" target=\"_blank\">佛祖</a>之教。皆有传授。昔闻大师。于藏中得龙树所造中论。览至第四卷。破诸法性有定性则无<a href=\"/remen/yinguo.html\" class=\"keylink\" target=\"_blank\">因果</a>等事。如颂曰。<a href=\"/remen/yinyuan1.html\" class=\"keylink\" target=\"_blank\">因缘</a>所生法。我说即是空。亦名为假名。亦名中道义。次颂云。未曾有一法不从因缘生。是故一切法。无不是空者。繇此述一心三观。曰空曰假曰中。若据教意。大凡一偈。皆有四句以成其意耳。智者离为三观似枝蔓。又未详传授。因此便言。远禀龙树。以树为祖。近禀思大则可知矣。若间世承禀。吾恐后世必有聪利之人。空看<a href=\"/fojing/\" class=\"keylink\" target=\"_blank\">佛经</a>。自禀释迦。岂其然乎。良繇智者具大福德<a href=\"/remen/zhihui.html\" class=\"keylink\" target=\"_blank\">智慧</a>辩才。累为帝师故。成一家之说。辞博理微。而后世子孙。称传祖教。乃番毁师子尊者。亲付法与婆舍斯多。以至此土六祖传衣付法。以为邪解。呜呼吾若备论。即成是非。子自详之</p><p>问曰。自达磨至此土。因何诸祖师言教。与西天诸祖洎六祖已上不同。牛头一宗北秀荷泽。南岳让青原思。言句渐异。见解差殊。各党师门互毁盛至。如何得息诤去。答曰。怪哉此问。且祖师来此土。如一树子就地下种。因缘和合而生芽也。种即达磨并二祖也。枝叶即道副总持道育之徒也。洎二祖为种。三祖为芽。乃至六祖为种。南岳让为芽也。其牛头神秀荷泽等。皆枝叶耳。然六祖下枝叶繁茂。生子亦多。其种又逐风土所宜。采取得叶贵叶。得枝贵枝。亦犹树焉在南为橘。在北为枳。虽形味有变。而根本岂变乎。又类日焉在东为朝。在西为暮。日亦逐方而转。则轮影也。其空则不转必矣。得何怪哉。子但了其内心。莫随其外法。内心者脱其生死。外法者逐其爱恶。爱恶生则去佛祖远矣。为子等间。签出正宗及横枝言句。各于后述其繇序。令学者明其嫡庶者矣</p><p>觉梦堂重校五家宗派序</p><p>皇朝景德间吴僧道原。集传灯三十卷。自曹溪下列为两派。一曰南岳让。让出马大师。一曰青原思。思出石头迁。自两派下又分五宗。马大师出八十四员善知识。内有百丈海。出黄檗运大沩祐二人。运下出临济玄。故号<a href=\"/chanzong/wujia/ljz.html\" class=\"keylink\" target=\"_blank\">临济宗</a>。祐下出大仰寂。故号沩仰宗。八十四人。又有天王悟。悟得龙潭信。信得德山鉴。鉴得雪峰存。存下出云门宗<a href=\"/chanzong/wujia/fyz.html\" class=\"keylink\" target=\"_blank\">法眼宗</a>。石头迁出药山俨天皇悟二人。悟下得慧真。真得幽闲。闲得文贲。便绝。唯药山得云岩晟。晟得洞山价。价得曹山寂。是为曹洞宗。今传灯却收云门法眼两宗。归石头下误矣。缘同时道悟有两人。一曰江陵城西天王寺道悟者渚宫人。崔子玉之后。嗣马祖。元和十三年四月十三日化。正议大夫丘玄素。撰塔铭。文几千言。其略云。马祖祝曰。他日莫离旧处。故还渚宫。一曰江陵城东天皇寺道悟。婺州东阳人。姓张氏。嗣石头。元和二年丁亥化。律师符载所撰碑。二碑所载。生缘出处甚详。但缘道原采集传灯之日。非一一亲往讨寻。不过宛转托人捃拾而得。其差误可知也。自景德至今。天下四海。以传灯为据。虽列刹据位立宗者。不能略加究辨。唯丞相无尽<a href=\"/wenda/jushi/\" class=\"keylink\" target=\"_blank\">居士</a>。及吕夏卿二君子。每会议宗门中事。尝曰。石头得药山。山得曹洞一宗。教理行果。言说宛转且天王道悟下。出个周金刚。呵风骂雨。虽佛祖。不敢婴其锋。恐自天皇或有差误。寂音尊者亦尝疑之云。道悟似有两人。无尽后于达观颖处。得唐符载所撰天皇道悟塔记。又讨得丘玄素所作天王道悟塔记。赍以遍示诸方曰。吾尝疑。德山洞山。同出石头下。因甚垂手处死活不同。今以丘符二记证之。朗然明白。方知吾择法验人之不谬耳。寂音曰。圭峰答裴相国。宗趣状列马祖之嗣六人。首曰江陵道悟。其下注曰。兼禀径山。今妄以云门临济二宗竞者。可发一笑。略书梗概以传明达者。庶知五家之正派如是而已</p></div>"
},{
    "title": "人天眼目 第六卷",
    "author": "智昭大师",
    "html": "<div class=\"B1_text\"><p>人天眼目 第六卷</p><p>宗门杂录</p><p>岩头三句</p><p>咬去咬住 欲去不去欲住不住 或时一向不去。或时一向不住</p><p>师上堂云。大凡唱教。从无欲中流出三句。秖是理论。咬去咬住。欲去不去。欲住不住。或时一向不去。或时一向不住。并不知方所。明眼汉没窠臼突然地。若论战也。个个须是咬猪狗手段。若未透未明。亦须得七八分方可入作。若从来眼目弥梨麻啰。且莫乱呈懵袋。错槌折尔腰。莫言不道(按岩头三句。咬去咬住是一。欲去不去。欲住不住。是一。或时一向不去。或时一向不住是一。旧本以咬去为一。咬住为一。欲去不去。欲住不住为一。而更不顾有或时一向不去。或时一向不住之句误矣。今既正之。又略举上堂为据)</p><p>汾阳五门句(石门录中未见有此答)</p><p>僧问。如何是入门句。汾云。远客投知己。暂坐笑吟吟</p><p>石门聪云。六亲不相识。口中道远来。又云。瞎</p><p>如何是门里句。汾云。四相排班立。凝情望圣容。门云。密室不通风。独自归家坐。又云收。又云。宾中主</p><p>如何是当门句。汾云。坐断千差路。舒光照万机。门云。开门不扄户。按剑看四方。又云斩。又云。主中主</p><p>如何是出门句。汾云。举目望江山。遍界<a href=\"/remen/wuxiang.html\" class=\"keylink\" target=\"_blank\">无相</a>识。门云。威仪不整望长安。又云贬</p><p>如何是门外句。汾云。樵子爱荒郊。骑牛常扣角。门云。威仪济济向长安。又云。宾中宾</p><p>肇论四不迁(古德着语)</p><p>旋岚偃岳而常静(与者里没交涉)。江河竞注而不流(水洒不着)。野马飘鼓而不动(风吹不入)。日月历天而不周(光明无背面)</p><p>岩头四藏锋</p><p>四藏锋者。师所立也。谓就事者全事也。就理者全理也。入就者理事俱也。出就者理事泯也。后之学者。不根前辈所立之意。易就为袖。使晚生衲子疑宗师袖中有物。出入而可示之也。故不得不详审</p><p>古德颂附达观颖</p><p>运水搬柴不是尘。头头全现法王身。扁舟荡漾沧溟外。巨浪如山涌白银(就事)</p><p>就事藏锋事独全。不于理上取言诠。锦鳞若不吞香饵。摆尾摇头戏碧川(就事)</p><p>全身直下露堂堂。妙体繇来不覆藏。触处现成谁辨的。尘尘俱放白毫光(就理)</p><p>就理藏锋理最微。岂从事上立毫厘。新罗鹞子飞天外。肯搦林间死雀儿(就理)</p><p>全机电卷几人知。眨上眉毛已是迟觌面不知开宝藏。踌躇门外草离离(入就)</p><p>入就藏锋理事该。碧潭风起震云雷。禹门三月桃花浪。戴角擎头免曝腮(入就)</p><p>凛凛威光满<a href=\"/remen/shijian.html\" class=\"keylink\" target=\"_blank\">世间</a>。法王号令合当然。门前万古长安道。一举鹏搏万里天(出就)</p><p>出就藏锋理事忘。长天赫日更无妨。雷公电母分明说。霹雳声中石火光(出就)</p><p>宗门三印(石门聪 玉泉达)</p><p>一印印空。门云。舌柱上齶。泉云。万象收归古鉴中</p><p>一印印水。门云。说话对聋人。泉云。秋蟾影落千江里</p><p>一印印泥。门云。头上吃棒口里喃喃。泉云。好看文彩生时</p><p>雪窦显颂</p><p>印空印水印泥。炳然字义还迷。黄头大士不识。敢问谁得亲提</p><p>印泥印空印水。匝地寒涛竞起。其中无限麟龙。几处争求出嘴</p><p>印水印泥印空。衲子不辨西东。拨开向上一窍。千圣齐立下风</p><p>黄檗初</p><p>印泥印水印空。四方八面玲珑。大海龙吟雾起。高山虎啸生风</p><p>印空印水印泥。高低物物皆齐。若识炳然文釆。不妨南北东西</p><p>印泥印空印水。雷电风云四起。乘时直透龙门。切忌曝腮烧尾</p><p>云峰悦</p><p>一印印泥。贤愚共知。挗转鼻孔。顶上金槌一印印水。徒张唇嘴。未涉流沙。洪涛竞起</p><p>一印印空。明月清风。烁迦罗眼。斋后之钟</p><p>三朝王子(汾阳昭 五祖演 翠岩峰)</p><p>僧问。王子未登朝时如何。汾云。六宫歌雪曲。八国听韶音。祖云。逢人当问路。岩云。深宫虽不出。化外已传芳</p><p>王子正登朝时如何。汾云。玉[爾/虫]不彰文。万邦咸稽首。祖云。天下太平。岩云。两班依玉殿。十道尽来朝</p><p>王子登朝后如何。汾云。素服问田翁。遍界无相识。祖云。谁论好丑。岩云。渔樵歌满路。野老唱丰年</p><p>汾阳颂</p><p>三朝王子贵兼尊。今古传闻孰可分。八国六宫全美化。汾阳的印莫纷纭</p><p>南明慎和尚师子话(报恩从附)</p><p>僧问。师子未出窟时如何明云。清风匝地。恩云。锋铓难系。出窟后如何。明云。群狐脑裂。恩云。藏身无路。欲出未出时如何。明云嗄。恩云。命若悬丝</p><p>南明颂</p><p>兀坐如痴似不能。蓦然翻转便掀腾。百年妖怪皆潜伏。深隐乱山千万层</p><p>一声哮吼震乾坤。百兽群中丧胆魂。涧水逆流山影转。眼花空际乱纷纷</p><p>欲出未出孰能知。踞地翻身也大奇。千手大悲难摸[打-丁+索]。从教千古众人疑</p><p>长芦祖印福宝剑话(天柱静 翠岩芝 承天宗)</p><p>僧问。宝剑未出匣时如何。印云涩。柱云。如今朝代无人问(朝一作昭)岩云。切忌道着。宗云。寒光射斗牛。出匣后如何。印云利柱云。万里山河道太平。岩云。天魔胆裂。宗云。千兵易得。一将难求</p><p>智门祚莲花语(天柱静 慈明圆 圆鉴远)</p><p>僧问。莲花未出水时如何。祚云莲花。柱云。根深莲蒂经残雨。明云。水深盖不得。鉴云。焦砖打着连底冻。出水后如何。祚云荷叶。柱云。水仙头上实希奇。明云。不碍往来看。鉴云。扬澜左[彖/虫]无风浪起。开后如何。明云。南北馨香。结子后如何。明云。喂鱼喂鳖</p><p>雪窦颂</p><p>莲华荷叶报君知。出水何如未出时。江北江南问王老。一狐疑了一狐疑</p><p>风穴沼古镜话(慈明圆 翠岩芝 洞山聪)</p><p>僧问。古镜未磨时如何。穴云。天魔胆丧。明云。新罗打鼓。岩云。照破天下髑髅。山云。此去汉阳不远。磨后如何。穴云。轩辕当道。明云。西天作舞。岩云。黑似漆。山云。黄鹤楼前鹦鹉洲</p><p>五祖演仙陀婆话</p><p>僧问王索仙陀婆时如何。祖云七穿八穴</p><p>如何是王索仙陀婆。祖云。鸾驾未排先号令</p><p>如何是仙陀婆。祖云。眼瞤耳热。僧<a href=\"/remen/libai.html\" class=\"keylink\" target=\"_blank\">礼拜</a>。祖云点</p><p>镜清问风穴六刮(别峰答附)</p><p>如何是就毛刮尘。穴云。叶落不烦人扫去。自有清风为扫来。峰云。寒毛卓竖</p><p>如何是就皮刮毛。穴云。呼吸纵饶幽谷响。寻真那得遇当人。峰云。落处不停谁解看</p><p>如何是就肉刮皮。穴云。卸下直教天帝肯。那吒太子不容君。峰云。频看红烂处。蝪杀子平生</p><p>如何是就骨刮肉。穴云。醍醐既消身病愈。性海玄途不假舟。峰云。破也堕也</p><p>如何是就髓刮骨。穴云。释迦亲遇然灯佛。授记不闻<a href=\"/remen/shuofa.html\" class=\"keylink\" target=\"_blank\">说法</a>音。峰云。手不及处争着力</p><p>只如髓又如何刮。穴云。设使空花结空果。木马那教天马追。峰云。贼入空城</p><p>五宗问答</p><p>僧问。如何是临济下事 五祖演云。五逆闻雷。禾山云。照用齐行。正堂辩云。我终不向尔道。护国元云。杀人不眨眼。雪堂行云。六合遭涂炭</p><p>云门宗 祖云。红旗闪烁。山云。理事俱备。堂云。木马上金梯。国云。顶门三眼耀乾坤。雪云。千波影里卓红旗</p><p>沩仰宗 祖云。断碑横古路。山云。暗机圆合。堂云。目前无异路。国云。推不向前。约不退后。雪云。无角铁牛眠少室</p><p>曹洞宗 祖云。持书不到家。山云。偏正叶同。堂云。鹤宿梧枝。国云。手执夜明符。几个知天晓。雪云。当头不犯</p><p><a href=\"/chanzong/wujia/fyz.html\" class=\"keylink\" target=\"_blank\">法眼宗</a> 祖云。巡人犯夜。山云。何止惟心。堂云。切忌违时失候。国云。箭锋相值不相饶。雪云。自折合取</p><p>宝锋慈鉴颂</p><p>铜头铁额百家冤。一喝双分体用全。三尺吹毛定寰宇。临行灭向瞎驴边(临济)</p><p>三句都将一串穿。等闲挂。向御楼前。几多行客眼定动。东海鲤鱼飞上天(云门)</p><p>一个撒开千万个。簸箕解说无生话。草堂睡起嘴卢都。寂子要须原梦破(沩仰)</p><p>紫庭黄合带春温。寝殿无人侍至尊。长爱百司分职处。玉鞭敲镫出金门(曹洞)</p><p>溪光野色浸楼台。一笛遥闻奏落梅。风送断云归岭去。月和流水过桥来(<a href=\"/remen/fayan.html\" class=\"keylink\" target=\"_blank\">法眼</a>)</p><p>圆悟五家宗要</p><p>全机大用。棒喝交驰。剑刀上求人。电光中垂手(临济)</p><p>北斗藏身。金风体露。三句可辨。一镞辽空(云门)</p><p>君臣合道。偏正相资。鸟道玄途。金针玉线(曹洞)</p><p>师资唱和。父子一家。明暗交驰。语默不露(沩仰)</p><p>闻声悟道。见色明心。句里藏锋。言中有响(法眼)</p><p>五家改声换调。展托妙门。易俗移风。千方百面。尽向无中唱出。曲为初机。若是俊流。不留朕迹。掀翻露布。截断葛藤。然则千兵易得。一将难求。入草寻人。聊通一线。机前有准。拟向则乖。句下无私。动成窠臼。灵锋宝剑。觌面堂堂。滞壳迷封。不堪种草</p><p>杨无为颂(五宗)</p><p><a href=\"/remen/zhengfa.html\" class=\"keylink\" target=\"_blank\">正法</a>眼藏瞎驴边灭。黄檗老婆大愚饶舌(临济)玉马上金梯。胡人白昼迷。直饶机掣电。也是钝根师(云门)</p><p>长一划短。短一划长。曲直方圆。征应宫商。江边[金*敖]饼。无人买空。使胡僧笑一场(沩仰)</p><p>丹山鸾凤来阿阁。秘殿箫韶奏九成。野老不知黄屋贵。六街犹听静鞭声(曹洞)</p><p>日暖花争发。林深鸟不惊。渔舟过南岸。潮打石头城(法眼)</p><p>三种法界(古德)</p><p>佛未出世时如何。天下太平。出世后如何。特地一场愁。出与未出时如何。知恩者少。负恩者多。如何是法身体。山花开似锦。涧水绿如蓝。如何是法身用。夜坐连云石。春栽带雨松。如何是法身。柳色黄金嫩。梨花白雪香</p><p>五眼</p><p>如何是肉眼。憎爱何足贵贪嗔事转多。如何是天眼。恢恢常不漏。历历太分明。如何是慧眼。金地遥招手。江陵暗点头。如何是法眼。青山常不露。遍界不曾藏。如何是佛眼。慈悲利一切。方便有多门</p><p><a href=\"/remen/sanbao.html\" class=\"keylink\" target=\"_blank\">三宝</a></p><p>如何是佛。何处不称尊。如何是法。车不横推。理无曲断。如何是僧。闲持经卷倚松立。借问客从何处来</p><p>拄杖话</p><p>如何是尔有拄杖子。棋逢敌手难藏行。如何是尔无拄杖子。琴遇知音始好弹。如何是拄杖子。扶过断桥水。伴归明月村</p><p>句意</p><p>句到意不到。古涧寒泉涌。青松带露寒。意到句不到。石长无根草。山藏不动云。意句俱到。天共白云晓。水和明月流。意句俱不到。青天无片云。绿水风波起</p><p>六祖问答</p><p>达磨一只履。九年冷坐无人识。五叶花开遍界香。又云。踏破铁围山</p><p>二祖一只臂。看看三尺雪。令人毛骨寒。又云。提携天下</p><p>三祖一罪身。觅之不可得。本自无瑕类。又云。揑目强生花</p><p>四祖一只虎。威雄震十方。声光动寰宇又云。眼光百步威</p><p>五祖一株松。不图标境致。且要壮家风</p><p>六祖一张碓。踏着关棙子。方知有与无</p><p>十无问答</p><p>无为国。高卧羲皇上。行歌帝舜时</p><p>无星秤。斤两甚分明</p><p>无根树。不假东皇力。常开优钵花</p><p>无底钵。托来藏日月。<a href=\"/remen/fangxia.html\" class=\"keylink\" target=\"_blank\">放下</a>贮乾坤</p><p>无弦琴。不是知音莫与弹</p><p>无底船。空载月明归</p><p>无生曲。一曲两曲无人会。雨过夜塘秋水深</p><p>无孔笛。等闲吹一曲。共赏太平时</p><p>无须锁。掣开难动手。合定不通风。又云金槌击不动</p><p>无底篮。能收四大海。包括五须弥</p><p>一喝分五教(新增)</p><p>净因蹒庵成禅师。同法真圆悟慈受并十大法师。斋于太尉陈公良弼府第。时徽宗私幸。观其<a href=\"/remen/fahui.html\" class=\"keylink\" target=\"_blank\">法会</a>。善华严者。对众问诸禅师曰。吾佛设教。自小乘至圆顿。扫除空有。独证真常。然后万德<a href=\"/remen/zhuangyan.html\" class=\"keylink\" target=\"_blank\">庄严</a>。方名为佛。禅家一喝。转凡成圣。与诸经论。似相违背。今一喝若能入五教。是为正说。若不能入。是为邪说。诸禅师顾成。成曰。<a href=\"/remen/rufa.html\" class=\"keylink\" target=\"_blank\">如法</a>师所问。不足诸大禅师之酬。净因小长老。可以使法师无惑也。成召善。善应诺。成曰。法师所谓<a href=\"/remen/fofa.html\" class=\"keylink\" target=\"_blank\">佛法</a>小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不空而不有。不有而不空义也。如我一喝。非惟能入五教。至于百工伎艺诸子百家。悉皆能入。成乃喝。一喝问善曰。还闻么。善曰闻。成曰。汝既闻。则此一喝是有。能入小乘教。成须臾又召善曰。还闻么。曰不闻。成曰。汝既不闻。则适来一喝是无。能入始教。成又顾善曰。我初一喝。汝既道有。喝久声消。汝复道无。道无则元初实有。道有则于今实无。不有不无。能入终教。成又曰。我有一喝之时。有非是有。因无而有。无一喝之时。无非是无。因有故无。即有即无。能入顿教。成又曰。我此一喝。不作一喝用。有无不及。情解俱忘。道有之时纤尘不立。道无之时横遍<a href=\"/remen/xukong.html\" class=\"keylink\" target=\"_blank\">虚空</a>。即此一喝。入百千万亿喝。百千万亿喝。入此一喝。是能入圆教。善不觉。身起于坐。再拜于成之前。成复为善曰。非唯一喝为然。乃至语默动静。一切时一切处。一切物一切事。契理契机。周遍无余。于是<a href=\"/remen/sizhong.html\" class=\"keylink\" target=\"_blank\">四众</a><a href=\"/remen/huanxi.html\" class=\"keylink\" target=\"_blank\">欢喜</a>。闻所未闻。龙颜大悦。谓左右侍臣曰。禅师有如此玄谈妙论。太尉启曰。此乃禅师之余论耳</p><p>禅林方语(新增)</p><p>蜡人向火大象渡河趁狗跳墙</p><p>德山罗汉封后先生徐六檐板</p><p>清平渡水把髻投衙半夜<a href=\"/remen/jiaohua.html\" class=\"keylink\" target=\"_blank\">教化</a></p><p>金山塼岸质库典牛木匠檐枷</p><p>嘉州石像湖南长老檐枷过状</p><p>矮子泥壁常州打耶阔角水牛</p><p>尼寺里发青平卖油腊月扇子</p><p>急水打毬巩县茶瓶澧州鱼羹</p><p>水浸金山石人腰带昌州海棠</p><p>简州石匠云居罗汉凤林吒之</p><p>纸马入火张良受书太公钓鱼</p><p>梁山颂子猫儿带槌李靖三兄</p><p>乞儿拄杖狗咬枯骨波斯持咒</p><p>新昌石佛马吃菜子矮子看戏</p><p>黄犬渡河兔子望月罗公照镜</p><p>波斯落水萧何制律驴唇先生</p><p>新罗草鞋矮子渡河茆山土地</p><p>云居土地道士打槌秀才使牛</p><p>壁上棋盘果州饭布火<a href=\"/remen/shaoxiang.html\" class=\"keylink\" target=\"_blank\">烧香</a>船</p><p>蛇入竹筒投子道底云门道底</p><p>兴化道底汾阳道底沩山道底</p><p>雪峰道底仰山道底玄沙道底</p><p>赵州道底金牛道底普化摇铃</p><p>洞庭秋月江天暮雪烟寺晚钟</p><p>山市晴岚平沙落雁渔村夕照</p><p>远浦帆归潇湘夜雨仙陀婆</p><p>猩猩着草鞋黑地里穿针</p><p>一马生三寅峨眉白长老</p><p>未明三八九深山里土地</p><p>蚊子上铁牛闹市里大虫</p><p>老鼠搬生姜泗洲见大圣</p><p>驴拣湿处尿乌龟陆地行</p><p>莫径人设斋谢三娘秤银</p><p>邓道士磨墨胡孙倒上树</p><p>赤土涂牛奶军营里大王</p><p>饭店里匙筋赤士画簸箕</p><p>胡孙吃毛虫市袋里老鸦</p><p>十字街头碑壁上画风车</p><p>胡孙骑鳖背胡孙入布袋</p><p>四八郎象棋郑州出曹门</p><p>天津桥上汉辩才逢萧翼</p><p>闹市里老鼠东村王大姊</p><p>盘陀石上藕波斯吃胡椒</p><p>猫儿吃彩凤馊饭泥茶炉</p><p>藕丝牵大象大虫看水磨</p><p>马道人卖墨十八亩肥田</p><p>小巫见大巫王小破草鞋</p><p>豆八布彩穿小慈访大慈</p><p>波斯入闹市半夜放乌鸡</p><p>兔子吃牛奶十二丈钟楼</p><p>老鼠吃生姜鲍老送灯台</p><p>邯郸学唐步韩信临朝底</p><p>古庙里狮子临崖看浒眼</p><p>波斯照古镜海上明公秀</p><p>瓜洲买瓜汉普州人送贼</p><p>从来柳下惠六日桦成唇</p><p>苏郎中脑盖潘阆倒骑驴</p><p>秦时轹[車*度]钻大虫裹纸帽</p><p>堂前卖果子真州问长芦</p><p>和尚扛木头君子可八</p><p>布袋里盛锥子</p><p>大食波斯索渡船<a href=\"/remen/gongde.html\" class=\"keylink\" target=\"_blank\">功德</a>天黑暗女</p><p>百尺竿头五两垂赤洪厓打白洪厓</p><p>谢三娘不识舍字许一嫂不识林禽</p><p>刹竿头上风车子洎合打破蔡州</p><p>铜沙罗里满盛油太山庙里纸钱</p><p>赤脚波斯入大唐十字街头碌砖</p><p>孔明庙里弹指福州人吃荔枝</p><p>谢三娘不识四字此地无金二两</p><p>俗人沽酒三升</p><p>真性偈【图】</p><p>达磨西来九年面壁。独神光立雪断臂自证。巧说不得。只许心传。上根既契。便欲西归。犹怜中下之机。强留二十字。称云真性偈。翻复读之。成四十韵。各有旨趣。盖为老婆心切。狼藉不少。庶几后代儿孙。因指见月。傥有个汉。向性字未形之前领略。文彩自彰。匪从他得。翻笑老胡正好。痛与拄杖</p><p>灵隐慧昭大师可光述</p><p>昔越山晦嵓昭禅师。于宋淳熙间。编集五家宗旨。名曰人天眼目。流布<a href=\"/remen/conglin.html\" class=\"keylink\" target=\"_blank\">丛林</a>。传写既久。未免有乌焉亥豕之误。其写本亦多不同。曰彼曰此。互有得失。暇日参考同异。讹者正之。阙者补之。妄者削之。犹虑未善。然其元本排列。五宗亦失师承次第。今改正之。初列临济沩仰。盖此二宗。同出南岳马祖下。次列曹洞云门法眼。盖此三宗。同出青原石头。又近世有人。假托丘玄素之名。伪撰江陵城西天王寺道悟禅师碑。载天王嗣马祖接龙潭德山雪峰。遂移云门法眼二宗。过马祖下者极可笑也。按荆州新旧图志。并无城西天王寺。其伪碑妄天王<a href=\"/remen/yinyuan1.html\" class=\"keylink\" target=\"_blank\">因缘</a>语句。尽是城西白马寺昙照禅师事实。此昙照事实。具述荆州旧图志。及景德传灯录。可考。况是天皇嗣石头接龙潭。备载传灯及高僧传。德山碑及云门法眼下诸师语录。与夫前代五宗纲要偈。有数十处。粲如日星。可以祛天下后世之惑。可以证前后编集之讹。今吉安路福州大明兰若。遂锓诸梓。与<a href=\"/remen/chanxue.html\" class=\"keylink\" target=\"_blank\">禅学</a>者共之。览此集者。掀翻露布。截断葛藤。灼然开口。不在舌头上。其或未然。剑去久矣</p><p>延祐四年(丁巳)江西抚州天峰<a href=\"/remen/biqiu.html\" class=\"keylink\" target=\"_blank\">比丘</a>致祐谨书其后</p><p>龙潭考</p><p>宋景德传灯。止载天皇悟嗣石头。而不知同时有二道悟。一嗣马祖。住荆州城西天王寺。一嗣石头。住荆州城东天皇寺。历考唐归登撰南岳碑圭峰答裴相国宗趣状权德舆撰马祖塔铭。皆可据。及后达观颖所引丘玄素符载二塔铭。载之益详。此无可疑者。但丘铭中。以龙潭信嗣天王悟。此则不能无疑焉。予尝考雪峰语录。峰对闽王。自称得先德山石头之道。又鼓山晏国师语录序中。亦称晏为石头五叶孙。此二书在五代之际。去龙潭不远。岂应遽忘其所自哉。据此则知。龙潭信所嗣者。天皇悟非天王悟。其证一也。又龙潭信。家居荆州城东天皇巷。以卖饼为业。日以十饼馈天皇和尚。皇每食毕。常留一饼曰。吾惠汝以荫子孙。信一日自念曰。饼是我持去。何以返遗我。其别有旨邪。遂造而问焉。皇曰。是汝持来复汝何咎。信闻之。颇晓玄旨。因投<a href=\"/remen/chujia.html\" class=\"keylink\" target=\"_blank\">出家</a>。皇曰。汝昔崇福善。今信吾言。可名崇信。繇是服勤左右。据此则知。龙潭信所嗣者。天皇悟非天王悟。其证二也。又信一日问天皇曰。某自到来不蒙指示心要。皇曰。自汝到来。吾未尝不指示汝心要。信曰。何处指示。皇曰。汝擎茶来。吾为汝接。汝行食来。吾为汝受。汝和南时。吾为汝低头。何处不指示汝心要。师低头良久。皇曰。见则直下便见。拟思即差。师当下开解。复问。如何保任。皇曰。任性逍遥。<a href=\"/remen/suiyuan.html\" class=\"keylink\" target=\"_blank\">随缘</a>放旷。但尽凡心。别无圣解。又一日问。从上相传底事如何。皇曰。不是明汝来处不得。信曰。这个眼目几人具得。皇曰。浅草易于长芦。据此则知。龙潭信所嗣者。天皇悟非天王悟。其证三也。今此三段所证昭彰如是。而丘玄素塔铭中。以龙潭嗣天王。何得独异。察知。明是后人。妄将崇信。改入天王塔铭中。以为争端耳。不然必将前三段所证之文。一笔抹去。而后可以成其说也。又张无尽尝谓。云门机锋似临济。宜为马祖之后。此则齐东野人之语也。古来同禀一师。而机锋各别者多矣。岂必尽同。如云门法眼。同出雪峰。若云门。当归马祖。则法眼又当归石头耶。如丹霞投子机锋。不亚临济。杏山与三圣。皆失机于石室。则丹霞投子石室。又当改入马祖下耶。又如南泉父子。皆马祖之嗣也。而不用棒喝。沩山父子。皆百丈之嗣也。而不事孤峻。又当改入石头下耶。且予尝考雪峰全录。其禅备众格。波澜阔大。故其语。有时似临济。有时似曹洞。其徒如玄沙长庆保福鼓山安国清镜等皆然。即云门虽机用独峻。而实语不十成。机不触犯。且历参曹山疎山九峰干峰。其语具在。如三种病二种光等语。则全本干峰。此尤其显然者也。岂可谓其同于临济当嗣马祖下也。无知之徒。固难与辩。高明之士。可考而知。故作是以告天下智者。幸详察焉(见永觉晚录)重修人天眼目集后序</p><p>一法支为五宗。宗各有旨。透夫旨之所归。则一法五宗举不得遁。今乃不然。捕蹑五宗之影迹。掇拾前言之残剩。宗旨果在是乎。古人之句死句也。而足为活人之具。句非死活也。不则人死句死。淳熙间。越山有昭晦岩者。裒类五宗机语之要。曰人天眼目。衲子到今传抄。人有其书。徒珍藏如左券。鱼鲁之殊差之不理。而互有增损糅杂。独未知初出之本果何如也。余病其然。辍应酬之冗。搜酌而是正之。稍得其所要。俾后进知从上宗门爪牙之为人。盖如此。既而自冁曰言句窠窟。今时学者之大病也。窃以训徒不攻其所重。而反以益之。是壅其病蔕也。然既病矣。即此而药之。顾所用何如。且宗旨果不在是乎。若吾侪由此而益明夫宗猷。不让于古。岂不是以眼目夫人天哉。因书其后。时宝祐岁次戊午。休夏后五日。慈云住山</p><p>物初大观序</p><p>是书之所由作者。备见于晦岩物初两翁序跋矣。虽然。赵宋全盛之时。南询衲子传写。而非无乌焉成马之误。爰有了郜禅人。锐意克正。始自传灯以下。至于五家宗派尊宿别录莫不傍罗曲探点对校雠。遂成真本。所谓孟氏之功。不在禹下者乎。净智道人。希颜慕蔺。命工镂板。以寿其传。其用心亦可谓勤矣。学者傥思所以扁曰人天眼目。则功不浪施耳</p><p>乾元癸卯正月八日挂堂叟琼林记</p><p>初祖</p><p>老胡多事向西来。优钵罗花火里开。却是梁王赢一着。长芦水急放船回</p><p>二祖</p><p>小林面壁太多言。接得门人一臂全。京洛至今三尺雪。天寒何止普通年</p><p>三祖</p><p>[灒-貝+鬲]溪水碧。天柱峰高。洞然明白。不隔丝毫。由来生计平如掌。后代儿孙弄海潮</p><p>四祖</p><p>慈云之塔。大医之师。瞻之仰之。双峰巍巍。懒融不得西天钵。直付黄梅路上儿</p><p>五祖</p><p>栽松何老。传衣何少。前身后身。一梦两觉。白玉花开峰顶头。明月千年冷相照</p><p>六祖</p><p>石坠腰间舂碓鸣。老卢便重不便轻。黄梅衣钵虽亲得。犹较曹溪数十程</p><p>北宗</p><p>鉴上时时拂旧痕。鸟啼花笑几回春。白莲峰顶无消息。铁钵输他踏碓人</p><p>栽松道者</p><p>日出而作。栽松为乐。昔栽几何。今满岩壑。白头人去小儿归。笑倒林梢千岁鹤</p><p>牛头</p><p>紫气氤氲透白云。因逢宗匠指迷津。[啣-止+山]花百鸟空惆怅。不见庵中旧主人</p><p>永嘉</p><p>了知<a href=\"/remen/shengsi.html\" class=\"keylink\" target=\"_blank\">生死</a>不相关。不到曹溪也是闲。刚被老卢延一宿。重教言句落人间</p><p>云门</p><p>辊出木毬迷了眼。借婆裙子拜婆年。一瓢恶水犹嫌少。欠负蒲鞋旧价钱</p><p>雪窦</p><p>摩醯四日。混沌入窍。尺短寸长。一多二少。云去云来。日月交照。拈花了也。不劳微笑</p><p>天衣</p><p>残年七十。九坐道场。棘曲松道。山高水长。两笠烟蓑人不识。一声秋笛落潇湘</p><p>大阳</p><p>狸奴白牯问昆仑。金锁无须密闭门。如意宝珠沈海底。邻家收得付儿孙</p><p>投子</p><p>一只履两牛皮。金乌啼处木鸡飞。半夜卖油翁发笑。白头生得黑头儿</p><p>云峰</p><p>真不掩伪。曲不藏直。祖师冤魔。人天宿德。二千八百颗明珠。三生藏里人谁识</p><p>黄龙</p><p>佛手驴脚。生缘缠缚。云中老鹤唳三声。海底鲤鱼生两角</p><p>白云</p><p>杨岐石牛。先生一犊。或触清风。或呼幽谷。转方作圆。分三成六。白云山下草绵绵。一度春来一度缘</p><p>鼓山圭十无颂</p><p>无影树</p><p>秀发春光摇劫外。根苗曾不染尘泥。森森翠干云长挂。密密寒枝鸟莫栖。晓日不明花蓊郁。秋风难摆韵长凄。栽培肯向无何有。不落青黄镇四时</p><p>无孔锤</p><p>威音那畔曾拈得。袖里密藏非黑白。三关击碎浪涛平。万法锤开天地窄。团团觌面露规模。了了圆成无比格。高提祖印发光寒。直得毗耶口挂壁</p><p>无孔笛</p><p>一曲风前格调高。金箫玉管谩徒劳。木人奏得碧云合。石女吹回暖气多。清韵逈然超世界。妙音忘听了秋毫。相逢若遇知音者。吹起侬家劫外歌</p><p>无缝塔</p><p>团栾佛眼不能窥。底事巍巍圣莫知。香雾几重藏不得。寒光一点照无时。髑髅识尽方还尔。色相情忘始到伊。觌面堂堂难辨的。曾郎潦倒号难提</p><p>无底篮</p><p>不假工夫造作成。功成作略自纵横。死蛇若遇须盛取。茶圃全提携便行。劫外好将提日月。禹门时把摝鲲鲸。高悬无影树头着。莫与盲人打葛藤</p><p>无须锁</p><p>拈来切忌两头摇。觌面机关莫放饶。撒手那边家稳密。迟疑只个路迢遥。青霄云外无关钥。旷劫春回长异苗。<a href=\"/remen/fozu.html\" class=\"keylink\" target=\"_blank\">佛祖</a>口开俱锁断。不干唇吻始全超</p><p>无星秤</p><p>斤两不留分买卖。商量不到莫饶伊。定盘光彩星难辨。平等权衡数自知。聋漠始堪论的当。盲人方解整高低。闲来收挂乾坤外。无限天龙暗蹙眉</p><p>无底钵</p><p>庾岭全提总谩传。收罗万法未浑仑。擎来应供非干手。饱去驰求不点唇。馊饭饯羹谁肯着。腾今耀古自超伦。赵州老汉何施设。分付丛林知几春</p><p>无弦琴</p><p>不劳斤斧雕镌就。肯使焦桐假合成。绝挂缕丝新格调。了无声响奏玄音。有时弹向青霄外。几度闲悬碧洞深。惆怅罕逢穿耳客。偃溪流水韵沉沉</p><p>无底船</p><p>闲横芳草深深渡。只接中途趋浪流。不犯清波还到岸。归乘明月罢垂钩。芦花深处和云泊。风浪高时任性浮。缅想华亭烟雨客。几多声誉谩悠悠</p><p>五家要括</p><p>临济</p><p>南岳马祖百丈运。临兴南穴首山汾慈明南会开二续。心出新清端演勤</p><p>沩仰</p><p>百丈派出大沩祐。香严仰山亲得绍。南塔芭蕉清续传。儿孙未见继其后</p><p>曹洞</p><p>青石药山云洞祖。云膺同安丕志附。梁山亲得大阳玄。投子芙蓉淳独步</p><p>云门</p><p>青石天龙接德山。雪峰云门香林远。北塔雪窦付天衣。二本从兹门大显</p><p>法眼</p><p>雪峰傍出玄沙备。地藏法眼益尊贵。韶国师传寿与津。佛法新罗而已耳</p></div>"
}]