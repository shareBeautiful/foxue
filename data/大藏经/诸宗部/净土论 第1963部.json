[{
    "title": "净土论 第1963部",
    "author": "迦才",
    "html": "<div class=\"B1_text\"><p>第一卷第二卷第三卷</p><p><a href=\"/remen/jingtu.html\" class=\"keylink\" target=\"_blank\">净土</a>论 卷上</p><p>净土论序</p><p>帝京弘法寺释迦才撰</p><p>夫净土玄门。十方咸赞。弥陀宝界。凡圣同欣。然则二八弘规。盛乎西土。一九之教。陵迟东夏。余每披阅群典。详捡圣言。此之一宗。窃为要路矣。其达之者。觖之稽颖。未悟者。瞩而踌躇。若不冯此栖神。终恐沉沦永夜。今者总阅群经。披诸异论。撮其机要。撰为一部。名净土论。然上古之先匠。远法师。谢灵运等。虽以佥期西境。终是独善一身。后之学者。无所承习。近代有绰禅师。撰安乐集一卷。虽广引众经略申道理。其文义参杂。章品混淆。后之读之者。亦踌躇未决。今乃搜捡群籍。备引道理。勒为九章。令文义区分。品目殊位。使览之者。宛如掌中耳。所愿三福之教长弘。四誓之经永范。二八之观齐阔。一九之生同归。庶令<a href=\"/remen/liudao.html\" class=\"keylink\" target=\"_blank\">六道</a>孜孜长辞秽刹。四生扰扰。永处莲台。未及余辉。俱游净域矣</p><p>稽首西方极乐界阿弥陀仙佛<a href=\"/remen/shizun.html\" class=\"keylink\" target=\"_blank\">世尊</a></p><p>巧立弘誓救群生我愿<a href=\"/remen/wangsheng.html\" class=\"keylink\" target=\"_blank\">往生</a>头面礼</p><p>端处莲华台王座身放八方妙光明</p><p>五眼遍视无余界我愿往生头面礼</p><p>五分圆明性<a href=\"/remen/changzhu.html\" class=\"keylink\" target=\"_blank\">常住</a>大悲应接寿无量</p><p>以<a href=\"/remen/wuyuan.html\" class=\"keylink\" target=\"_blank\">无缘</a>慈摄<a href=\"/remen/zhongsheng.html\" class=\"keylink\" target=\"_blank\">众生</a>我愿往生头面礼</p><p>宝界<a href=\"/remen/zhuangyan.html\" class=\"keylink\" target=\"_blank\">庄严</a>含万色皆从如意珠玉生</p><p>见闻尝嗅触灭罪我愿往生头面礼</p><p>水鸟林管发清歌其音演说甚深法</p><p>众生闻者获不退我愿往生头面礼</p><p>观音菩萨大慈悲等视众生同一子</p><p>宝手接引如慈母我愿往生头面礼</p><p>势至菩萨大<a href=\"/remen/zizai.html\" class=\"keylink\" target=\"_blank\">自在</a>行坐倾动大千界</p><p>化佛菩萨皆云集我愿往生头面礼</p><p><a href=\"/remen/fozi.html\" class=\"keylink\" target=\"_blank\">佛子</a>众集量如海犹如众星拱北辰</p><p>等观<a href=\"/remen/sanjie.html\" class=\"keylink\" target=\"_blank\">三界</a>救诸苦我愿往生头面礼</p><p>我今披阅佛大藏总集句义为九章</p><p>读者皆发<a href=\"/remen/putixin.html\" class=\"keylink\" target=\"_blank\">菩提心</a>普愿往生安乐国</p><p>帝京弘法寺释迦才撰</p><p>有滞俗公子。问净土先生曰。盖闻<a href=\"/\" class=\"keylink\" target=\"_blank\">佛教</a>冲虚。语言路断。法门幽简。心行处灭。此则言语出自妄情。心行无非倒想。今乃欲寄西境专赞弥陀。路断之语容非。处灭之言罕是。但情近滞未达大方。请扣雷门。发斯蛰户。然域内非秽。净自是心。注想西方。晓所未晓。十方咸净。偏觖一隅。用此缠情。愿为开决</p><p>先生曰。快哉子之问也。非夫哲士熟能示乎。然法门幽[阜*責]。诚如来旨。终惭不敏。试复论之。夫达人利见。寓目皆是。凡夫智浅。触途生滞。但圣教弘规。位阶八万。要而论之。无过理事。此之二门。其犹车有两轮鸟有二翼。若阙其一则不能冲虚远逝。如起信论。有<a href=\"/remen/zhiguan.html\" class=\"keylink\" target=\"_blank\">止观</a>二门。止则缘理。观则缘事。如未达此二。则构虚生滞耳。而语断心灭者理也。期西<a href=\"/remen/nianfo.html\" class=\"keylink\" target=\"_blank\">念佛</a>者事也。然三界<a href=\"/remen/weixin.html\" class=\"keylink\" target=\"_blank\">唯心</a>。域内非秽。若未阶十地。且将境净心。虽十方咸净。而境界普散。欲令专想往生。所以偏觖一隅矣</p><p>第一定士体性(一明体性二明三界摄不摄)</p><p>问曰。其土之门。凡圣同践。弥陀宝界。十念可登。既许大小俱游庶类齐往。未知土之体性状类如何</p><p>答曰。夫绮色眩目。巧言翳理。今欲令愚智同解。所以且消去浮辞。指陈而说也。一明体性者。自有三门。一法身净土。二报身净土。三<a href=\"/remen/huashen.html\" class=\"keylink\" target=\"_blank\">化身</a>净土。法身净土者。有其二义。一出能住人体。二出所住土体。能住人者。依起信论。释如来藏。体具三大义。一者体大义。谓一切法。真如平等不增减故。此即是一味真如。此体何但非包含内外。亦乃贯通凡圣也。二者相大义。谓如来藏具足无漏性<a href=\"/remen/gongde.html\" class=\"keylink\" target=\"_blank\">功德</a>故。此即是恒沙万德差别义也。此即有情处有。无情处无也。故<a href=\"/fojing/niepanjing/\" class=\"keylink\" target=\"_blank\">涅槃经</a>云。非<a href=\"/remen/foxing.html\" class=\"keylink\" target=\"_blank\">佛性</a>者。谓墙壁瓦砾无情之物也。三者用大义。谓能生<a href=\"/remen/shijian.html\" class=\"keylink\" target=\"_blank\">世间</a>出世间善<a href=\"/remen/yinguo.html\" class=\"keylink\" target=\"_blank\">因果</a>故。此即是前相处用也。今既相用二大义为能住人体。论差别。依一味而存故也。二出所住土体者。即取前一味真如体大义。为所住土体。谓与恒沙万德。为依止故。此即人土同体义分二也。报身净土者。有其二种。一者实报土。二者事用土。实报土者。亦人土同体。谓始起万德。为其土体。如摄大乘论十八圆净中云。大空<a href=\"/remen/wuxiang.html\" class=\"keylink\" target=\"_blank\">无相</a>等为门。三慧为路也。及维摩经中。总持之园苑。无漏法林树等也。若论能住人者。即总揽万德。成一佛人也。此人及土。一切下位乃至金刚心菩萨。亦不得见。唯佛与佛自相见耳。言事用土者。此即人土别体。谓颇梨柯莲<a href=\"/remen/huazang.html\" class=\"keylink\" target=\"_blank\">华藏</a>世界等。为所住土体。故摄大乘论云。净土以莲华王。为依止也。大定大悲妙色相好等。为能住人体。故摄大乘论云。应身以大定大悲。为体也。此人及土。初地已上菩萨。随分得见。乃至十地。见皆不同。谓地即上下之别。见亦粗妙之异也。故摄论云。若离应身初地已上菩萨。<a href=\"/remen/puti.html\" class=\"keylink\" target=\"_blank\">菩提</a>资粮即不具足。此或名报身。或名受用身。或名应身。酬还曰报。答理名应。为他飡味。称为受用。或名食身。与受用相似。化身净土者。亦有二种。一者将三大僧祇利他行。盛即是常随之化。此身及土。此界他方恒现不绝。或一劫或百年。三十二相八十随形好等。谓新新生世。数数<a href=\"/remen/niepan.html\" class=\"keylink\" target=\"_blank\">涅槃</a>也。二者无而忽有化。谓依此化身。更起多化。如释迦如来。即是常随化。更起分身。即是无而忽有化也。或现猨猴鹿马等形。不必唯现佛也。身既有二。土亦然也。如妙喜世界诸妙莲华。即是常随化净土。如维摩经中。如来足指案地。三千皆净。即是无而忽有化净土也。此两身二土。唯是地前菩萨。二乘凡夫得见。故摄大乘论云。若离化身。声闻瘦涩。及愿乐位初<a href=\"/remen/faxin.html\" class=\"keylink\" target=\"_blank\">发心</a><a href=\"/remen/xiuxing.html\" class=\"keylink\" target=\"_blank\">修行</a>。皆不成就也。法身及土。即五眼中慧眼<a href=\"/remen/fayan.html\" class=\"keylink\" target=\"_blank\">法眼</a>佛眼得见。报化身土。即肉眼天眼见也</p><p>问曰。土既有三者。未知西方是何土也</p><p>答曰。亦具三种。若入初地已去菩萨正体智见者。即是法身净土。若加行后得智见者。即是报身净土。若是地前菩萨二乘凡夫见者。即是化身净土也。如龙树等菩萨往生。具见法报化三种净土。由上得见下故。由此义故。诸经论中。或判为报。或判为化。皆不失旨也</p><p>问曰。已知西方具有三土。未知即今凡夫念佛愿生得何土也</p><p>答曰。依如摄论。唯生化土。不见法报土也。就化土中有其二种。一是胎生。二是化生。胎生土者。复有二种。一狐疑人。生极乐边城七宝宫殿中。五百岁不见佛。名之为胎。此是(<a href=\"/fojing/wuliangshoujing/40729.html\" class=\"keylink\" target=\"_blank\">无量寿经</a>说)二者实有父母。名之为胎。如鼓音声王陀罗尼经说。此即阿弥陀佛亦有父母等。经云。城名清泰。十千由旬。于中充满刹利之种。父名月上转轮圣王。母名殊胜妙颜。子名月明。奉事<a href=\"/remen/dizi.html\" class=\"keylink\" target=\"_blank\">弟子</a>。名无垢称。<a href=\"/remen/zhihui.html\" class=\"keylink\" target=\"_blank\">智慧</a>弟子名揽光。神足弟子名主化。魔名无胜。提婆达多名寂也(此自别化一切众生。非今念佛往生者也。此即处一。见有异也)化生土者。依如经论。具有三种。一者纯是大乘土。二者纯是小乘土。三者大小乘杂土。纯大乘土者。此处众生。纯学大乘。即生彼土。如九品生中上辈三品人是也。故往生论云。大乘善根界。等无讥谦名。女人及根缺。二乘种不生也。纯小乘土者。此处众生。纯学小乘。即生彼土。如九品生中中辈二品生者是也。故智度论中云。有妙净土。出过三界。诸阿罗汉。当生其中。大小乘杂土者。此处众生。杂学大小乘。即生彼土。如九品生中中辈下生。及下辈三品生者是也。如中品下生经云。<a href=\"/remen/xiaoyang.html\" class=\"keylink\" target=\"_blank\">孝养</a>父母。行世仁慈。遇善知识。为说四十八大愿等。于此愿中。杂闻大小乘。至彼虽悟阿罗汉果。后乃回心向大乘也。下辈三人。亦闻四十八大愿。或闻十二部经。或念阿弥陀佛。生到彼土。皆发菩提心也。粗论有此三土。若委曲分别者。众生起行。既有千殊。往生见土。亦有万别也。若作此解者。诸经论中。或判为报。或判为化。皆无妨难也。但知诸佛修行。具感报化二土也。如摄论。加行<a href=\"/remen/ganhua.html\" class=\"keylink\" target=\"_blank\">感化</a>。正体感报。若报若化。皆欲成就众生。此则土不虚设。行不空修。但信佛语。依经专念。即得往生。亦不须图度报之与化也</p><p>问曰。法身净土。理遍可知。报化二土。应有封疆。西方既具有报化土。据何文证</p><p>答曰。报化二土。或有封疆。或无封疆。如报土中实报土者。即无封疆。谓如来行圆八万。时满三僧祇。二教独备。五分明显。相穷海渧。好尽岳尘。三明既朗。二智双照。其犹龙吟云应虎啸风随。宁得以殊宝饰。不可以封疆限。此土唯佛自瞩其美。菩萨未之寓目也。事报土者。谓下擎金刚之柱。上莹琉璃之地。外围七宝栏楯。内盈八德清池。珠宝筏于翠林。宝网络于绮殿。既是身充万德。亦乃土盈众美。如此土者。即有封疆也。化土之中。据大悲愿力。等众生界。无所不遍。则无封疆。若据身为化众生。新新生世。数数涅槃。则有封疆也。而西方是报土者。出大乘同性经。经云。智通菩萨问佛世尊。何等是如来报身。佛言。如汝现见我者。此是如来报身。复有清净刹中。取正觉。及当成正觉者。彼等一切皆是报身。释曰。净土中<a href=\"/remen/chengfo.html\" class=\"keylink\" target=\"_blank\">成佛</a>。作判为报者。是受用身。非实报身也。若作化身。即是细化身也。经云。汝现见我者。是报身者。即秽土中亦见报也。即此经云。五浊中成佛。有<a href=\"/remen/zhengfa.html\" class=\"keylink\" target=\"_blank\">正法</a>像法末法。是应化身也。经判秽土中成佛皆是化身。而复言汝现见我者。是报身。既秽土中得见报身者。何故净土中不得见化身也。故知净秽二土皆具两身也。言是化土者。出观世音受记经。经云。善男子。阿弥陀佛<a href=\"/remen/shouming.html\" class=\"keylink\" target=\"_blank\">寿命</a>无量。百千亿劫当有终极。佛涅槃后。正法住世。等佛寿命。善男子。阿弥陀佛正法灭后。过中夜分。明相出时。<a href=\"/remen/gsyps.html\" class=\"keylink\" target=\"_blank\">观世音菩萨</a>。于菩提树下。成等正觉。号普光功德山王如来。其佛国土无有声闻缘觉之名。其佛国土号众宝普集庄严。普光功德如来涅槃正法灭后。大势至菩萨。即于其国成佛。号善住宝王如来。国土光明寿命。乃至法住。等无有异。又出鼓音声王陀罗尼经。阿弥陀佛有父母子。及<a href=\"/remen/sheli.html\" class=\"keylink\" target=\"_blank\">舍利</a>目连提婆达多等也</p><p>二明三界摄不摄者</p><p>问曰。报土淳净妙绝三有。所化众生已超分段。此土出乎三界。理亦易信。而化土虽净。其净未妙。所化众生复在地前。此土为当在三界摄。为当不摄耶</p><p>答曰。若就佛论。则妙绝三界。若从众生。具有二义。或摄不摄。初明摄者。若据凡夫及三果学人往生者。此即在三界摄。以此等众生未出三界故</p><p>问曰。此义云何可知</p><p>答曰。如无量寿经云。阿难白佛言。世尊。彼土既无须弥山等。四天王忉利天。依何而住。佛答曰。依业力而住。既有人后有四天王等。当知。即有欲界也。即此经复云。告<a href=\"/remen/mile.html\" class=\"keylink\" target=\"_blank\">弥勒</a>。汝见从地已上。乃至净居天。所有庄严事不。答曰。已见也。当知。即有欲色二界。但不论<a href=\"/remen/wusejie.html\" class=\"keylink\" target=\"_blank\">无色界</a>也</p><p>问曰。何故不论无<a href=\"/remen/sejie.html\" class=\"keylink\" target=\"_blank\">色界</a>耶</p><p>答曰。意欲赞叹净土妙色庄严。引物往生。所以不论也。而体则有也</p><p>问曰。此身彼土。同是欲界者。何故大圣劝人往生也</p><p>答曰。虽欲界名同。义即别也。此处欲界。具有二义。一有上心欲。二有种子欲。由具二义。则有男女杂染。贪遂色声。乐住三有火宅中也。西方欲界者。唯有种子欲。无有上心欲。既无上心欲。即无前等过失。亦无恶心及无记心。唯有<a href=\"/remen/shanxin.html\" class=\"keylink\" target=\"_blank\">善心</a>也。故摄论十八圆净中云。净土唯有乐受。无苦及舍受也。如大法鼓经云。苦受是不善。乐受是善。舍受是无记。既唯有善心。则无起恶之地也。故无量寿经云。弥陀国中。无毛发许造恶之地。虽云欲界。岂得同乎。如欲界。色界亦尔也</p><p>问曰。净土殊妙。物咸欣仰。既欲劝人往生。何故须判是三界摄耶</p><p>答曰。此是经判。非关人也。又若是三界摄者。未断三界惑众生即得生。若出三界者。凡夫学人。此则绝分也。不可将在三界中众生。皆具足<a href=\"/remen/fannao.html\" class=\"keylink\" target=\"_blank\">烦恼</a>。令生三界外报土中也。由在三界。故往生则易。仍无上心欲。故毕竟不退</p><p>问曰。既是三界摄者。此则应退。何名不退耶</p><p>答曰。三界名通。非唯一种。如东方妙喜世界。有阎浮提忉利天。有男有女。而名净土。岂出三界。既在三界有女人。故亦是欲界。可与娑婆欲界同耶。彼名净土此名秽刹也。今判但化净土。化界内众生者。并在三界中。若是报净土。化界外众生者。则出三界。由净土有三品优劣故耳。如东方妙喜世界。是下净土。杂男女故。西方<a href=\"/remen/jileshijie.html\" class=\"keylink\" target=\"_blank\">极乐世界</a>。是中净土。杂二乘故。上方众香世界。是上净土。无二乘故。此三品净土。并在欲界中。由在人天别住处故。妙喜世界有人天者。如维摩经云。从阎浮提至忉利天也。极乐世界有人天者。如无量寿经云。佛告弥勒。汝见从地已上乃至五净居天所有庄严事不也。众香世界。有人天者。如维摩经云。令诸<a href=\"/remen/tianren.html\" class=\"keylink\" target=\"_blank\">天人</a>得入律行也。此等既有人天别住处。当知则在欲界中也。若在色界。虽有天。则住处。当知则在欲界中也。若在色界。虽有天。则无人。由色界在上。人不能上故。若出三界外。则无人天别住处也。如净土有三品。秽土亦有三品。如经说。从此东方有一世界。名曰斯诃。土田唯有三角沙石。一年二雨。湿润不过五寸。其土众生唯食草子。树皮为衣。求生不得。求死不得。此是中秽土也。复有一世界。虎狼毒狩。乃至蛇蝎。悉能飞行。遇辄相食。不简<a href=\"/remen/shane.html\" class=\"keylink\" target=\"_blank\">善恶</a>。此是下秽土也。<a href=\"/remen/suoposhijie.html\" class=\"keylink\" target=\"_blank\">娑婆世界</a>。恒有诸佛出世。有发菩提心众生。地出粳粮。人有礼义。此则是上秽土也。净土虽有三品。但得生者悉皆不退。秽土亦有三品。但生之者普皆退也。又西方净土。有四<a href=\"/remen/yinyuan1.html\" class=\"keylink\" target=\"_blank\">因缘</a>。唯进不退。一由长命故不退。如经言。寿命无量阿僧祇劫故。直然三大僧祇<a href=\"/remen/xiudao.html\" class=\"keylink\" target=\"_blank\">修道</a>。则得成佛。况复无量僧祇也。秽土由短命故退也。二者有诸佛菩萨。为善知识故不退。如经云。得与如是诸上善人俱会一处故。秽土由多恶知识故退也。三者无有女人。六根境界。并是进道缘。故不退。如无量寿经云。眼见色即发菩提心。乃至意缘法亦发菩提心也。秽土由有女人。六根境界。普是退道缘故退也。四者唯有善心故不退。如经云。无毛发许造恶之地。秽土由有恶心无记心故退也</p><p>二明不摄者。若是初地已上菩萨。及罗汉辟支无学<a href=\"/remen/rensheng.html\" class=\"keylink\" target=\"_blank\">人生</a>者。此即不摄。由已断正使。出三界故也。如大智度论云。有妙净土。出过三界。诸阿罗汉。当生其中也。论中既云罗汉。不论学人。故知。学人生者在三界内也</p><p>第二定往生人(何位人得往生)</p><p>问曰。已知。土体通于报化。未知何位人得往生</p><p>答曰。今依经论。乃以佛意。但依经论修<a href=\"/remen/xingzhe.html\" class=\"keylink\" target=\"_blank\">行者</a>。不问凡圣男女。乃至十恶五逆。临命终时。<a href=\"/remen/zhengnian.html\" class=\"keylink\" target=\"_blank\">正念</a>现前。心不乱者。并得往生。唯除谤大乘者不得往生。此依观经。若依无量寿经。并除五逆人</p><p>问曰。此之二经。俱是一佛所说。何故大经除二。观经除一也</p><p>答曰。先制后开。是诸佛常法。无量寿经先说。以广<a href=\"/remen/shuofa.html\" class=\"keylink\" target=\"_blank\">说法</a>藏<a href=\"/remen/biqiu.html\" class=\"keylink\" target=\"_blank\">比丘</a>因缘。及明往生事故也。观经后说。以但论往生事故也</p><p>问曰。如无量寿经云。众生生者。皆悉住于正定之聚。又<a href=\"/fojing/emituojing/41135.html\" class=\"keylink\" target=\"_blank\">阿弥陀经</a>云。舍利弗。极乐国土众生生者。皆是阿毗跋致。据此二经。十解已上。始得往生。何故言乃至十恶五逆并得往生</p><p>答曰。正定阿毗跋致并云不退。不退言通。非局十解。今依经论。释有四种。一是念不退。谓在八地已上。二是行不退。谓在初地已上。三是位不退。谓在十解已上。四是处不退。谓西方净土也。故无量寿经云。彼土无有邪定及不定聚名。又四十八大愿中云。设我得佛。国中之人天。不住正定聚。必至灭度者。不取正觉。既不退之言位该四种。宁得举一不退以定除三也</p><p>问曰。夫论不退。须据行位。云何依处得不退耶</p><p>答曰。行位不退。由内无烦恼。处所不退由外无境界。各据一义。奚足怪乎</p><p>问曰。前三不退。经论明证。此则可信。处所不退既无文证。若为取信</p><p>答曰。今引毗婆沙论为证。如彼论中出六种种性人。一是退。二是思。三是护。四是位。五是升进。六是不动。如退种性人。纵得罗汉。亦还起退。乃至起三界修道烦恼由。根性软弱故。此人虽体是退根。此人若在欲界人中。逢五退具即退。若生六欲天及色无色界中。无五退具。即不退。由处所无退缘。故永不退也。五退具者。一长病。二远行。三诵经。四莹事。五和诤。此之五种。唯人中有。天等中无。诵经等三。虽是善事。废入观。故退也。准此例彼。亦可同然。如一切凡夫。虽复念佛。未至十解位。由在外凡。故体是退人。此人若在娑婆秽土中。由逢五退缘故即退。若生西方。由无五退缘故不退也。五退缘者。一短命多病。二有女人及生染六尘。三是恶行人谓恶知识。四是不善及无记心。五常不值佛也。净土中无此五退缘。故毕竟不退也。此引圣教。证处所不退明矣。又据二经。皆云往生者得不退。不云不退人得往生也。故无量寿经云。生彼土者。皆悉住于正定之聚。所以者何。彼土无有邪定及不定聚名也。小经亦云。众生生者。皆是阿毗跋致。不云阿毗跋致人得往生也。犹如此间具三受人。若生彼土则无苦舍。唯有乐受也。由彼处所无二受故</p><p>问曰。如观经云。上品上生人。生致彼土。即悟无生法忍。此乃是八地。当知。下品生者。故在十解已上。若在十解已前。非但近违圣教。亦乃位太悬殊</p><p>答曰。不然。无生法忍。亦有四种。一缘教故。得无生法忍。谓一切凡夫。及十信位人。读大乘经论。作无生解。即是闻慧。二缘观得无生法忍。谓十解已上乃至十<a href=\"/remen/huixiang.html\" class=\"keylink\" target=\"_blank\">回向</a>。谓作三无性观。解万法无生。即是思慧。三证理得无生法忍。谓初地已上。由证遍满法界二空真如。即是<a href=\"/remen/xiuhui.html\" class=\"keylink\" target=\"_blank\">修慧</a>。四约位得无生法忍。谓八地已上。由得真俗双行。即是无功用智。是修慧也。无生法忍。既通此四。宁得执一。高判余者。如远法师判上品上生。从四地至八地。若如摄大乘论。四地菩萨。变易中因缘<a href=\"/remen/shengsi.html\" class=\"keylink\" target=\"_blank\">生死</a>。西方是分段生死。云何令受变易菩萨却受分段也。故观世音受记经云。阿弥陀佛寿命无量。要般涅槃。当知。众生寿虽无量。而必有死。以小阿弥陀经云。众生亦名阿弥陀也。今依观经。判九品生人。如古来大德远法师等。观果判人。位则太高。今据因判人。位即稍下。如上品上生人。发三种心。即得往生。其三种心者。一是至诚心。二者是深心。三是回向发愿心。此之三心。依起信论。判在十解初心。如起信论云。信成就发心。在十信终心也。发三种心。始入十解位中。三心者。一是直心。谓正念真<a href=\"/remen/rufa.html\" class=\"keylink\" target=\"_blank\">如法</a>故。即是观经中至诚心。至诚与直心。义同名异耳。如维摩经明。净土道场二行之初。并有三心。同观经也。观诸经论。但明一切行初必发此三心。当知。此三心是万行之始。既是万行之初。故宁得生彼即悟无生到八地也。二是深心。观经亦名深心。三是大悲心。观经名回向发愿心。若无大悲。即不能发愿回向。此亦义同名异也。起信论三心。既在十信终发。当知。观经上品上生。即在十解初心明矣。言至彼得无生法忍者。此是缘观。得无生法忍也。若如远法师判四地菩萨是上品上生人者。宁得至彼不经时节即悟无生法忍也。四地至八地。由经半阿僧祇故。上品中生者。在十信初心。经云。深信因果。不谤大乘故。若未至十信。在邪定聚中。即不信因果。及谤大乘也。又信位有十心。初是<a href=\"/remen/xinxing1.html\" class=\"keylink\" target=\"_blank\">信心</a>也。言生到彼土经一小劫得无生法忍者。此是缘理。得无生法忍也。由彼日月长故。经云。极乐世界。一日一夜。如娑婆世界一劫也。若如远法师判初地菩萨是者。云何经一小劫。即至八地。初地至八地。一大僧祇也。上品下生者。总是十信前一切趣善凡夫。但能归依<a href=\"/remen/sanbao.html\" class=\"keylink\" target=\"_blank\">三宝</a>。受<a href=\"/remen/pusajie.html\" class=\"keylink\" target=\"_blank\">菩萨戒</a>已去并是也。经云。亦信因果。不谤大乘。但发无上道心也。谓发十信位初菩提心。得入不定位也。生到彼土。经三小劫。得至初地者。谓数取彼处劫。不取数此间劫也。如娑婆世界一劫。当安乐界一日一夜。既经三小劫。理则初地也。若如远法师判十解是者。云何经三小劫。即到初地。从十解至初地。是第一阿僧祇劫也。前之三品。并是大乘人。其中辈三品。多是小乘人也。中品上生者。谓是小乘七方便中。后四方便。谓燸顶忍世第一法位中也。经云。<a href=\"/remen/shouchi.html\" class=\"keylink\" target=\"_blank\">受持</a><a href=\"/remen/wujie.html\" class=\"keylink\" target=\"_blank\">五戒</a>。乃至无诸过恶也。此人由得四达分。及未来禅。伏欲界惑。故不起<a href=\"/remen/pojie.html\" class=\"keylink\" target=\"_blank\">破戒</a>烦恼及恶业也。由破戒烦恼恶业在欲界中也。生到彼土即得罗汉者。一身获得四<a href=\"/remen/shamen.html\" class=\"keylink\" target=\"_blank\">沙门</a>果。即是现般人也。如远法师判。是须陀洹等三果学人。小乘得果。虽无定时节。终判太高也。中品中生者。在五停心观已去。前三方便中也。经云。一日一夜持八戒斋。乃至一日一夜持<a href=\"/remen/juzujie.html\" class=\"keylink\" target=\"_blank\">具足戒</a>。威仪无缺。由此人在散心位中。未得定故。破戒烦恼无有对治。不能长时持戒。威仪无缺极小须经一日一夜。后时纵犯小戒。亦得往生也。生到彼土经半劫。得阿罗汉。此亦是现般人。由彼寿命长故也。如远法师释。是燸等四位中。此四中。此四位人。得未来禅。伏欲界惑。云何持戒。唯得一日一夜不犯。此亦太高也。中品下生者。在小乘五停心观前。受五戒已去。一切趣善凡夫。经云。孝养父母。行世仁慈。既未有入道观行。正可行世仁慈也。余如前判。如远法师判。是五停心观。至总相念处。此三位人。或得闻慧。或得思慧。或得修慧。云何但行世仁慈。孝养父母。此亦太高也。若论下辈三品。总是一切起恶凡夫。唯造十恶五逆。乃至用常住僧物。无有惭愧。纵令学他<a href=\"/remen/shoujie.html\" class=\"keylink\" target=\"_blank\">受戒</a>。随受即破。此等<a href=\"/remen/linzhong.html\" class=\"keylink\" target=\"_blank\">临终</a>若遇善知识。极发菩提心。正念相续现前。即得往生。若不遇善知识。不能极发菩提心。定堕<a href=\"/remen/diyu.html\" class=\"keylink\" target=\"_blank\">地狱</a>也。故观经云。此人应堕地狱经历多劫受苦无穷也。然众生报尽之时。恶业怨家。众苦竞集。十念极难成就。若成就。定得往生净土也。又善恶两道。峻如转掌。仰即得往生。覆即入地狱。于此时中。唯须善知识力也。若人破戒。心生惭愧。依大乘经<a href=\"/remen/chanhui.html\" class=\"keylink\" target=\"_blank\">忏悔</a>。得灭罪相。专心念佛。及作观行者。并在前二辈中生。不入下辈中论也。如远法师判。是常俗凡夫也</p><p>问曰。净土之门。凡圣齐往。未知宗意。正是何人</p><p>答曰。观韦提希请及如来答意。唯言为未来世一切凡夫。为烦恼贼之所害者。说清净业处。劝人往生。不论菩萨。若论菩萨发心。愿生恶道。不愿生净土中也。如十解已上菩萨。尚自留惑受生。愿生恶道救苦众生。不愿生净土也。留惑文者。如维摩经云。是有疾菩萨。无所受而受诸受。未具<a href=\"/remen/fofa.html\" class=\"keylink\" target=\"_blank\">佛法</a>。亦不灭受。而取证也。此是菩萨留惑受生文。又地持论。摄大乘论。并有留惑受生文。举要言之。三乘<a href=\"/remen/shengren.html\" class=\"keylink\" target=\"_blank\">圣人</a>及三乘七方便中人。乃至方便道前。若男若女。无根二根。至于龙鬼八部。但能发菩提心。专念阿弥陀佛。厌恶秽刹。欣乐净土。临命终时。正念现前者。皆得往生也。若勇猛<a href=\"/remen/jingjin.html\" class=\"keylink\" target=\"_blank\">精进</a>。观行分明。临终最后心不乱者。并得上生。乃至临终。最后十念相续。现在前者。得下品下生。此中菩萨往生自有三辈九品。二乘往生。自有上中下。凡夫往生自有上中下。各有九品。但经中不能委细分别。大小凡夫。合论九品。实即有无量差别也。详四十八愿及观经。论大旨。凡夫是正生人。圣人是兼生人。以凡夫堕恶道故。于秽土中。不能修道发心也。唯凡夫中。谤大乘人。不得往生。以断善根故。二乘人中。愚法学人。不得往生。以不信有十方净土故。菩萨人中。不发愿求生者。不得往生。无爱乐心故。若二乘无学人。不问愚法不愚法。求与不求。皆得往生。以三界秽土中无受生处故也。智度论云。有妙净土。出过三界。诸阿罗汉当生其中。不论学人也</p><p>第三定往生因(修何行业得生净土)</p><p>问曰。已知。凡圣皆得往生。未知。此等人修何行业。而得生乎</p><p>答曰。今依经论。出二种因。一初引经论。广明其因。二削烦就约。略明其因。初引经论者。如无量寿经云。生彼国者。凡有三辈。其上辈者。有三种因。一须发菩提心。二须<a href=\"/remen/chujia.html\" class=\"keylink\" target=\"_blank\">出家</a>。三须专念佛名。兼修余福。回向发愿即得往生。观此经意。上品三生者。唯是出家人也。其中辈生者。亦有三种因。一须发菩提心。二须专念佛名。三须受戒持斋。起塔造像。饮食众僧。<a href=\"/remen/shaoxiang.html\" class=\"keylink\" target=\"_blank\">烧香</a>散花。灯幡<a href=\"/remen/gongyang.html\" class=\"keylink\" target=\"_blank\">供养</a>。余如前说。此唯是俗人也。经云。虽不能舍家行作沙门故也。其下辈者。亦有三种因。一须发菩提心。二须专念佛名。乃至十念。三须闻甚深义信乐不疑(此通道俗。无量寿经意也)又如无量清净平等觉经云。欲生无量清净平等宝国中。有其三辈。第一辈者。去妻子断爱欲。作沙门。不与女人交通。行<a href=\"/remen/liuboluomi.html\" class=\"keylink\" target=\"_blank\">六波罗蜜</a>。斋戒清净。至心不断。梦中见佛。则得往生也。其中辈者。持经受戒。<a href=\"/remen/bushi.html\" class=\"keylink\" target=\"_blank\">布施</a>饮食沙门。慈心不嗔。幡华供养。一日一夜。不断绝者。往生其土。其下辈者。当断爱欲慈心不嗔。斋戒清净。一心念佛。十日十夜不断绝。便得往生(此是无量清净平等觉经。与无量寿经大同也)又如阿弥陀鼓音声王经云。若有受持阿弥陀佛名号。坚固其心。忆念不忘。十日十夜。除舍散乱。精勤修集念佛<a href=\"/remen/sanmei.html\" class=\"keylink\" target=\"_blank\">三昧</a>。知彼如来常住安乐世界。相续忆念。勿令断绝。受持读诵此鼓音声王经。十日十夜。六时专念。五体投地。敬礼彼佛。念念不绝。十日之中。必见彼佛。唯除重障(此是鼓音声王经。此明现在未死时则得见佛也)又如观经说。一须三福清净业。二须十六观。此是观经中因。广不可具引。且总举耳也。又如小阿弥陀经说。若善男子善女人。闻说阿弥陀佛。执持名号。若一日乃至七日。念阿弥陀佛。一心不乱。其人临命终时。阿弥陀佛与诸圣众。现其人前。是人终时。心不颠倒。即得往生(此是小阿弥陀经。七日念佛即得往生也)又如大集经说。佛告贤护。云何名现前三昧。若有比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。持戒清净。独处空闲。随何方面。若闻西方阿弥陀佛。是人闻已。作如是念。如我所闻。阿弥陀佛。今在西方。为诸菩萨说法。是人依所闻故。系念思惟。观察不已。了了分明。终获见彼阿弥陀佛。譬如若男若女。于其梦中见种种事。所谓金银珍宝。是人梦中所见。或违或顺或忧或喜。是人寤已为他广说。追忆梦中。便生忧喜。如是贤护。彼善男子善女人。想彼阿弥陀佛。如是相好。如是威仪。如是大众。如是说法。系念思惟。或一日。或一夜。具足念故。是人必睹阿弥陀佛。若于昼时不能见者。于睡梦中。阿弥陀佛必当现也(此是大集贤护菩萨经。此经中教人想佛必得见也)又如往生论说。修五念门。即得往生。何等五念。一者<a href=\"/remen/libai.html\" class=\"keylink\" target=\"_blank\">礼拜</a>。二者赞叹。三者作愿。四者观察。五者回向(此是往生论中。教人修行五念门即得往生。是天亲菩萨造也)。又如大乘起信说。复次众生。初学是法。其心怯弱。惧畏信心。难可成就。意欲退者。如来有胜方便。摄护信心。谓以专心念佛因缘。随愿得往生他方佛土。如修多罗说。若人专念西方阿弥陀佛。所作善根。回向愿求生彼世界。即得往生(此是起信论。马鸣菩萨造此论。教人念佛。发愿回向。即得往生也)又如大乘十住毗婆娑。<a href=\"/chanzong/gongan/53414.html\" class=\"keylink\" target=\"_blank\">龙树菩萨</a>教人礼赞阿弥陀佛。即得往生(此礼赞文。第五引圣教。门中具显。此略引三五。初门意也)</p><p>问曰。如上所引经论。其文浩博。难以究寻。今请撮其机要。略明其因。令诸行者易修易学</p><p>答曰。实然。如上所引经论。对机设教。难可究寻。今削烦就约。略出其因。自在二种。一是通因。二是别因。通因者。如无量寿经中三辈生人。皆须发菩提心。及观经中。具修三福净业。始得往生。此等并是通因。通因有二种。一通感十方净土。二通感三世净土。故观经云。故此三种业。过去未来现在。三世诸佛净业正因也。别因者乃有无量。要唯有二。一是所求。二是能求。所求者复有二种。一须别举一方标心有在。如别标西方极乐世界求彼往生。即是器世间净也。二别念一佛。以为师范。求为弟子。亲承供养。即是众生世间净也。二能求者。正是其因。复有六种。一须别念阿弥陀佛名号。二须礼拜。三须赞叹。四须发愿。五须观察。六须回向。念佛者复有二种。一是心念。二是口念。心念者。复有二种。一念佛色身。谓阿弥陀<a href=\"/remen/foshen.html\" class=\"keylink\" target=\"_blank\">佛身</a>。有八万四千相。相有八万四千好。好有八万四千光明等。二念佛智身。谓阿弥陀佛。有五分法身大慈大悲力<a href=\"/remen/wuwei.html\" class=\"keylink\" target=\"_blank\">无畏</a>等也。二口念者。若心无力。须将口来扶。将口引心。令不散乱。如经说。若人念阿弥陀佛。得百万遍已去。决定得生极乐世界。绰禅师捡得此经。若能七日专心念佛。即得百万遍也。由此义故。经中多噵七日念佛也。二礼拜者。须正面西方。想阿弥陀佛如对目前。严持香花。口称佛名。五体投地。再三扣头。愿生彼土。可诵取龙树菩萨十二礼。谓稽首天人所恭敬。阿弥陀佛仙两足尊。在彼微妙安乐国。无量佛子众围绕等。此是禅那<a href=\"/remen/sanzang.html\" class=\"keylink\" target=\"_blank\">三藏</a>别译出也。三赞叹者。须别赞阿弥陀佛。或色或心。或依报或正报。或立或坐。直视西方。如对目前。一心赞叹。愿生净土。可诵取大乘十住毗婆娑中。龙树菩萨偈颂。及往生论中赞文也。四发愿者。须别发愿求生极乐。或愿自身往生。或愿众生往生。或愿释迦遣送。或愿弥陀来迎。或愿常游净土。或愿永离胎形。或愿临终安隐。或愿正念现前。如是种种随心发愿。如宝性论偈曰。依此诸功德。愿于命终时。得见弥陀佛无边功德身。我及余信者。既见彼佛已。愿得离垢眼。证无上菩提也。五观察者。须别标西方依正两报。种种观察。如观经十六观中。前七是依报。后九是正报。又如往生论。依报有十七种庄严事。正报中。佛有八种庄严事。菩萨有四种庄严事。于此等中。一一观察。随得一观成就。定得往生也。六回向者。此中有二。一将己功德回向。与众生同生净土。二将已无始已来所有功德。及一生已来所有功德。若多若少。若福若智。总愿回向。求生极乐也</p><p>问曰。如上所明通别二因。难具造修。凡夫智浅力薄。恐心生绝分。今愿撮其枢要。梗概而说</p><p>答曰。上明通别二因。备上根者。若就中下之人。要唯有五。一先须忏悔。无始已来。障道恶业。恐与净土。作留难也。如方等经佛名经中所说也。二须发菩提心。若不发菩提心。直自避苦逐乐。恐不得往生也。菩提心者。略有三种。一断一切恶心。二修一切善心。三化度一切众生心也(此依无量寿经。三辈往生。并云发菩提心也)三者须专念阿弥陀佛名号。须别庄严一道场。烧香散花幡灯具足。请一阿弥陀佛。安道场内。像面向东。人面向西。或七日(小阿弥陀经中明七日)或十日(鼓音声王经清净平等觉经明十日)咸省睡眠。除去散乱。唯除大小便利及与食时。一心专念。闷即立念。不须礼拜旋绕。但唯念佛七日满。出道场后。行往坐卧。闲时即念。常念佛名。有三种益。一由常念故。诸恶觉观。毕竟不生。亦得消于<a href=\"/remen/yezhang.html\" class=\"keylink\" target=\"_blank\">业障</a>。二者由常念故。善根增长。亦得种于见佛因缘。三者由常念故。熏习熟利。临命终时。正念现前也。四者须总相观察极乐世界。如是地。如是池。如是楼阁。如是林树。阿弥陀佛。如是花坐。如是相好。如是徒众。如是说法也(此是大集贤护经中<a href=\"/remen/jiaohua.html\" class=\"keylink\" target=\"_blank\">教化</a>众生)如是总观。定得往生。由三界唯心故也。五者所作功德。若过去若今生。并愿回向生安乐国。若能具前五种行者。必得往生。幸勿疑也。如<a href=\"/fojing/miaofalianhuajing/\" class=\"keylink\" target=\"_blank\">法华经</a>云。我今为汝保任此事。终不虚也。余亦如是。誓能保任终不虚也</p><p>净土论卷上</p><p>净土论 卷中</p><p>帝京弘法寺释迦才撰</p><p>第四出道理(依何道理得生净土二问答分别释妨难)</p><p>问曰。夫业行纷纶。凡夫莫识其绪。苦乐差别。二乘未达其源。在世则业分六趣。出世则道别三乘。据理则万法同规。就教则有了不了说。今西方净土者。乃是法藏弘誓所克。法王跨以据神。世界莹以千珍。圣主题之万相。此人及土。俱非下地窥游。经论虽说得往生。恐是别时意语。今依何道理。判得往生。此则道俗佥疑。愿闻厥旨也</p><p>答曰。但圣教纶披。实难究览。业行萦结。谁可窥寻。今还捡之圣教。究以道理。使往生之路决如掌中(圣教者后说。道理者今论)如摄大乘论云。夫为证者。必须经论二教。阿毗达磨。以理为胜。修多罗。以教为胜。教必有理。理必顺教。今且究理。后引其教。究理者捡诸<a href=\"/remen/jingzang.html\" class=\"keylink\" target=\"_blank\">经藏</a>。有隐显二说。谓了义经不了义经。了义经者。毕竟不破。不了义经。至涅槃会上。并引未决破。唯净土一教。不入破限。当知。即是了义经也。又菩萨造论。解释<a href=\"/fojing/\" class=\"keylink\" target=\"_blank\">佛经</a>。其不了义经即破。了义经之即赞。此土一教。于论中赞。无有破处。故知。是了义经也</p><p>问曰。如摄大乘论释。作别时意。岂不是破耶</p><p>答曰。彼论所明。有别时有不别时。若唯空发愿。即是别时。若<a href=\"/remen/xingyuan.html\" class=\"keylink\" target=\"_blank\">行愿</a>兼修。非是别时。若天亲菩萨判。作别时意者何故。摄论后文。将造论功德。回向众生。愿往生净土也。又何故更造往生论。劝人往生也。复次如观经教兴意者。缘韦提希生阿阇世五逆之子。因厌五浊。愿生极乐。佛遂为说三福净业十六观门。劝众生往生。乃至十恶五逆。悉劝往生。即既净土请主。身居五浊。复生逆子。佛说皆得往生。即知。现居五浊。凡夫悉得往生。此理明矣</p><p>问曰。韦提希是大菩萨。为化众生。现受女身。生于逆子。岂实是凡夫耶</p><p>答曰。纵令实是菩萨。现受女身化众生者。必须隐其实德。现同凡夫摄化同类。如五百侍女佛记得往生。并未来一切女人。及诸男子。悉是凡夫。并是所摄。亦得往生。如诸菩萨。或现地狱身。即引地狱众生也。如方等经中婆薮仙人等。或现畜生身。即引畜生众生。如涅槃经中蜂王鹅王蚁王等。或现作五逆。即引五逆众生。如阿阇世王提婆达多等。此并能化者是假。所化者实也。韦提希既现在凡夫身。居五浊。当知。即引五浊凡夫。往生极乐也。故观经云。佛告韦提希。汝是凡夫。未得天眼。不能远观。如来有异方便。令汝得见也。复次法藏比丘四十八大愿。初先为一切凡夫。后始兼为三乘圣人。故知。<a href=\"/remen/jingtuzong.html\" class=\"keylink\" target=\"_blank\">净土宗</a>意。本为凡夫。兼为圣人也。复次如十解已上菩萨。留惑受生恶道。愿救苦众生。不生净土。以任自业力更不堕恶道中故。即知凡夫由未勉恶道故。须生净土中。十解已去。不畏生恶道故。不愿生净土也。故知。净土兴意。本为凡夫。非为菩萨也。又此净土一门。经经中说。论论中明。若是不了说者。何故佛及菩萨。作此殷勤也。乃至十方诸佛。各出广长舌相。证释迦所说。及劝众生。此岂是不了说也。复次如上古已来大德名僧及俗中聪明儒士。并修净土行。谓庐山远法师。睿法师。刘遗民。谢灵运乃至近世。绰禅师。此等临终并感得光台异相。圣众来迎。录在别传。此等大德智人。既欣净土。后之学者。但可逐他先匠不须疑也。又前问云。土荣千珍。佛题万相。此之人土。俱非下地窥游者。今答此义。若论实报人土。诚如所说。若是事净土及化净土。理则不然。若事土报身。则为上地所见。若迹身化土。则为地前窥游。若俱非下地境界者。则圣无化生之能。生无入圣之分。俱具二义。即得往生。一一切众生修行。以为因缘。二弥陀本愿为增上缘。二义若具。即得往生。故起信论云。有诸佛法。有因有缘。因缘具足。乃得成办也。有已如是等道理故。众生修行。并得往生也。二问答分别释妨难者</p><p>问曰。诸佛随宜说法。意趣难解。自非论释。幽旨难通。如成实论云。由经论故。义则易解。故无著菩萨玄览圣心。揣诸经旨。略开四意四依。如净土一门。判作别时意。乃今云。众生修行。即得往生。是义云何</p><p>答曰。如彼论说。自是别时。余经中说。非是别时。岂得将别时难不别时也</p><p>问曰。云何论说则是别时。余经中说则非别时也</p><p>答曰。彼论但据空发愿。不论修行者。余经中说。兼论修行。若佛经中。说众生发愿则得往生者。并是别时意说。不得往生也。如小弥陀经云。若有人。已发愿。今发愿。当发愿。于彼国土。若已生。若今生。若当生也。如此等经。总是别时意说。不得即生也。若如诸净土经。或明三福业十六观门。或令发菩提心。七日念佛。或教发愿回向。十念往生。如此等经。并是往生。即非别时也。故彼论云。由唯发愿。是别时意也。既空发愿。理是别时也</p><p>问曰。如往生论说。女人及根缺二乘种不生。云何女人等三亦得往生</p><p>答曰。实然。此等三种理不得生。若无三种。定得往生。何三种者。一于此土中。或有男子。或有女人。种于女因。决定招女报者。此人纵修净土行。亦不得往生。以净土中无女人故。此是定业。不可改动。即是业障也。根缺者。若人于此土中。定种盲聋等因。亦不得往生。以净土中人。并有三十二大丈夫相故。此亦是业障也。二乘者。若是二乘学人。及二乘方便道中人。种二乘定因。不信有大乘及十方净土者。亦不得往生。以此人是愚法二乘。不信有十方佛及净土故。不肯发愿回向也。此即是决定小乘障大乘也。彼论所明种者。定业种也。但无此三定种者。即得往生也</p><p>问曰。若此土中。有三种定业。即不得往生者。何故观经中云。受持五戒等即得往生。至彼闻说<a href=\"/remen/sidi.html\" class=\"keylink\" target=\"_blank\">四谛</a>悟罗汉果等也。此岂不小乘定种</p><p>答曰。此是不愚法人。信有十方诸佛及以净土。发愿回向。始得往生。若悟果竟。佛为说法华经。并回心向大也。此是智度论文也。若论二乘无学人。不问愚法不愚法。悉生净土中。以受变易生死三界中无受生处故也</p><p>问曰。众生恶业其犹积山。此诸恶业障乎净土。非小善能除。何故观经云。临命终十念即得往生</p><p>答曰。心是业主。牵生之本。临终之心。犹如眼目。能遵一切诸业。若临终心恶。能引一切恶业。生恶道中。若临终心善。能引一切善业。生善道中。譬如龙行。云则随之。心若西逝业。亦随之也。此是经论文也</p><p>问曰。如弥勒所问经说十念中云。非凡夫念。不杂结使念。今此土众生。体是凡夫。结使未断。云何念佛而得往生</p><p>答曰。若如彼经。无结使人。始得往生者。唯佛一人得生。余皆不得。以十地后心菩萨。犹有二种无明故。今解。彼经言凡夫念者。若不发菩提心。求出三界作佛。直尔念佛求生西方。独善一身。避苦逐乐者。此是凡夫念亦不得往生。故无量寿经三辈生人。皆须发菩提心也。不杂结使念者。唯须一心相续观佛相好。若口念佛。心缘五欲者。是杂结使念也。念佛是淳净心。与结使相违。若能如此。即与彼经相应</p><p>第五引圣教为证(谓引经论二教)</p><p>经引十二部。一无量寿经。二观经。三小弥陀经。四鼓音声王经。五称扬诸佛功德经。六发觉净<a href=\"/fojing/xinjing/yuanwen.html\" class=\"keylink\" target=\"_blank\">心经</a>。七大集经。八十方往生经。九<a href=\"/fojing/yaoshijing/yuanwen.html\" class=\"keylink\" target=\"_blank\">药师经</a>。十般舟经。十一大阿弥陀经。十二无量清净觉经。论引七部。一往生论。二起信论。三十住毗婆娑论。四一切经中弥陀偈。五宝性论。六龙树十二礼。七摄大乘论也</p><p>问曰。上出道理。已知。愿行相扶。得生净土。非别时意。未知。有何圣教为证</p><p>答曰。今引经论二教为证。经教者。一如无量寿经第一卷云。设我得佛。国中有地狱饿鬼畜生者。不取正觉。设我得佛。国中人天。乃至闻不善名者。不取正觉。设我得佛。国中人天。寿终之后。复更堕三恶道者。不取正觉。设我得佛。国中人天。不住正定聚。必至灭度者。不取正觉。设我得佛。国中人天。寿命无能限量。除其本愿。修短自在。若不尔者。不取正觉。设我得佛。十方众生。至心信乐。欲生我国。乃至十念。若不生者。不取正觉。唯除五逆。诽谤正法。设我得佛。十方众生。发菩提心。修诸功德。至心发愿。欲生我国。临寿终。假令不与大众围绕现其人前者。不取正觉。设我得佛。十方众生。闻我名号。系念我国。殖诸德本。至心回向。欲生我国。不果遂者。不取正觉。设我得佛。十方无量。不可思议。诸佛世界。众生之类。闻我名字。不得菩萨无生法忍。诸深总持者。不取正觉。设我得佛。十方无量不可思议诸佛世界。其有女人。闻我名字。<a href=\"/remen/huanxi.html\" class=\"keylink\" target=\"_blank\">欢喜</a>信乐。发菩提心。厌恶女身。寿终之后。为复女像者。不取正觉。设我得佛。国中人天。所受快乐。不如漏尽比丘者。不取正觉。释曰。依此四十八大愿中文。二愿中皆云。十方人天乃至女人。都不论不退已去诸菩萨也。余愿为菩萨。当知。前者是正。后者兼也。又如无量寿经第二卷云。佛告阿难。其有众生。生彼国者。皆悉住于正定之聚。所以者何。彼佛国中。无诸邪聚及不定聚名。十方恒沙诸佛如来。皆共赞叹无量寿佛威神功德不可思议。诸有众生。闻其名号。信心欢喜。乃至一念。至心回向。愿生彼国。即得往生。至不退转。唯除五逆。诽谤正法。佛告阿难。十方世界。诸天人民。其有至心。愿生彼国。凡有三辈。其上辈者。舍家弃欲。而成沙门。发菩提心。一向专念无量寿佛。修诸功德。愿生彼国。此等众生。临终时。无量寿佛。与诸大众。现其人前。即随彼佛。往生其国。便于七宝华中。自然化生。住不退转。<a href=\"/remen/fuhui.html\" class=\"keylink\" target=\"_blank\">福慧</a>勇猛。<a href=\"/remen/shentong.html\" class=\"keylink\" target=\"_blank\">神通</a>自在。是故阿难。其有众生。欲于今世见无量寿佛。应发无上菩提之心。修行功德愿生彼国。佛语阿难。其中辈者。十方世界。诸天人民。其有至心。愿生彼国。虽不能行作沙门。大修功德。当发无上菩提之心。一向专念无量寿佛。多小修善。奉持斋戒。起立塔像。饭食沙门。悬缯燃灯。散花烧香。以此回向。愿生彼国。其人临终。无量寿佛。化现其身。光明相好。具如真佛。及诸大众。现其人前。即随彼佛。往生其国。住不退转。功德智慧。次如上辈者也。佛告阿难。其下辈者。十方世界。诸天人民。其有至心欲生彼国。假使不能作诸功德。当发无上菩提之心。一向专意。乃至十念。念无量寿佛。愿生其国。若闻妙法。欢喜信乐。不生疑惑。乃至一念。念于彼佛。以至诚心。愿生其国。此人临终。梦见彼佛。亦得往生。功德智慧。次如中辈者也</p><p>第二如观经云。尔时世尊。告韦提希。汝今知不。阿弥陀去此不远。汝当系念谛观彼国。净业成者。我今为汝。广说众譬。亦令未来世一切凡夫欲修净业者。得生西方极乐国土。欲生彼国者。当修三福。一者孝养父母。奉事师长。慈心不杀修十善业。二者受持三归具足众戒。不犯威仪。三者发菩提心。深信因果。读诵大乘。劝进行者。如此三事。名为净业。佛告韦提希。汝今知不。此三种业。过去未来现在三世诸佛净业正因。佛告阿难。及韦提希。下品下生者。或有众生。作不善业五逆十恶。具诸不善。如此愚人。以恶业故。应堕恶道迳历多劫受苦无穷。如此愚人。临命终时。遇善知识种种安慰为说妙法。教令念佛。彼人苦逼。不遑念佛。善友告言。汝若不能念者。应称无量寿佛。如是至心令声不绝。具足十念。称南无佛。称佛名故。于念念中。除八十亿劫生死之罪。命终之后。见金莲华犹如日轮住其人前。如一念顷。即得往生极乐世界。于莲华中。满十二大劫。莲华方开。观世音。大势至。大悲音声。为其广说诸法实相除灭罪法。闻已欢喜。应时即发菩提之心。是名中品下生者。是名下辈生相。名第十六观。释曰。依九品生因中。皆分前三福净业。作九品因。亦不独一人具修三福净业也</p><p>第三小弥陀经云。舍利弗。众生闻者。应当发愿愿生彼国。所以者何。得与如是诸上善人俱会一处。舍利弗。不可以小善根福德因缘得生彼国。舍利弗。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。弥陀佛与诸圣众。现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生闻是说者。应当发愿。生彼国土。释曰。依此经。少善根是空发愿。广善根是七日念佛。若能七日念佛。满百万遍。即得往生也</p><p>第四鼓音声王经云。如是我闻。一时佛在瞻波大城伽灵池。与大比丘众五百人俱。尔时世尊告诸比丘。今当为汝。广说西方安乐世界。今现有<a href=\"/remen/fohao.html\" class=\"keylink\" target=\"_blank\">佛号</a>阿弥陀。若有<a href=\"/remen/sizhong.html\" class=\"keylink\" target=\"_blank\">四众</a>。能正受持彼佛名号。以此功德。临欲终时。阿弥陀佛即与大众。至此人所。令其得见。见已。寻生庆悦。倍增功德。以是因缘。所生之处。永离胞胎。秽欲之形。纯处鲜妙宝莲华中。自然化生。具大神通。光明赫奕。尔时十方恒沙诸佛。皆共赞彼安乐世界所有佛法不可思议。神通现化。种种方便。不可思议。若能有信如是之事。当知。是人不可思议。所得业报亦不可思议。阿弥陀如来应正遍知。与声闻俱。其国号曰清泰。圣王所住。其城纵广十千由旬。中充满刹利之种。阿弥陀佛如来应正遍知。父名月上转轮圣王。其母名曰殊胜妙颜。子名月明。奉事弟子名无垢称。智慧弟子名曰揽光。神足弟子名曰大化。尔时魔王名曰无胜。有提婆达多。名曰寂静。阿弥陀佛与大比丘众二万人俱。若有受持彼佛名号。坚固其心。忆念不忌。十日十夜。除舍散乱。精勤修集念佛三昧。知彼如来常恒住于安乐世界。忆念相续。勿令断绝。受持读诵此鼓音声王大陀罗尼。十日十夜。六时专念。五体投地。礼敬彼佛。坚固正念。悉除散乱。若能令心念念不绝。十日之中。必得见彼阿弥陀佛。并见十方世界如来。及所住处。唯除重障钝根之人。于今少时。所不能睹。一切诸善皆悉回向。愿得往生安乐世界。垂终之日。阿弥陀佛与诸大众。现其人前。安慰称善。是人即得往生。释曰。依此经。十日念佛即见阿弥陀佛。不论命终时也</p><p>第五称扬诸佛功德经云。复次舍利弗。西方去此十万亿佛刹。有世界。名曰安乐。其国有佛。号阿弥陀如来。至真。等正觉。明行足。善逝。世间解。无上士。道法御。天人师子曰众祐。度人无量。若有得闻无量寿如来名者。一心信乐。受持讽念。当起广远无量欢喜。安立其意。全使真诚。十万亿信心。念斯如来。其人当得无量之福。永当远离三涂之厄。命终之后。皆当往生彼佛刹土。命欲终时。一心信乐。念不忌舍。阿弥陀佛将诸比丘僧。往其人前。魔终不能毁坏斯等正觉之心。所以者何。其佛世尊兴立不悲。誓度一切无量众生。亦复护持十方世界一切众生。其有得生安乐世界。当于其中具满如来正觉之慧。舍利弗。其佛世尊。本求誓愿。其有求于第二之乘。于其世界。具满如来诸佛之法。具正觉分。求声闻乘。于彼佛刹。得阿罗汉。其有往生彼佛刹者。从其所愿。大小之乘。于彼悉满。其有最后闻阿弥陀如来名号。赞说之者。信不狐疑。当相敬心至意。念之如念父母。作如是意。斯等普当于彼佛国具满众愿。其有信不赞叹称扬阿弥陀佛名功德。而谤毁者。五劫之中。当堕地狱。具受众苦。释曰。依此经。念佛如忆父母。始得往生也</p><p>第六发觉净心经云。尔时弥勒菩萨白佛言。世尊。如来叹弥陀如来。十种发心。于中随念发愿。若念当欲生彼。当即得生彼世界。何者。是十种发心。于彼处生。佛告弥勒言。彼等发心非小智者有。彼发心是大事者所有。欲生阿弥陀如来佛刹中者。一当为一切众生发慈心。不生嗔恨。当生阿弥陀如来佛刹。二为一切众生。生慈悲故。当生彼处。三离于<a href=\"/remen/shasheng.html\" class=\"keylink\" target=\"_blank\">杀生</a>。受持正法。发此心故。当生于彼处。四舍于身命。发心不着一切诸法故。当生于彼处。五发甚深忍行清净信。发此心故。当生彼处。六不染名闻利养一切财宝。发此心故。当生彼处。七为一切众生。生贵敬。发心不忌故。当生彼处。八不惊不怖。不受凡言语。发此心故。当生彼处。九入菩提分种种善根。发此心故。当生彼处。十然不离念佛。发此心故。当生彼处。远离诸相故。弥勒此十种发心。若菩萨各发念。一具足者。当生彼阿弥陀佛刹中。若不生。无有是处。释曰。此非观经中十念。此之十念。现在时作。观经中十念。临命终时作也</p><p>第七如大集经云。佛告贤护言。是中何等三昧。能生如是诸功德。所谓思惟诸佛现前三昧。能生如是诸功德法。复次贤护。云何名为菩萨思惟诸佛现前三昧也。贤护。若有比丘比丘尼优婆塞优婆夷。清净持戒。具足诸行。独处空闲。如是思惟。于一切处。随何方所。若闻西方阿弥陀如来应供等正觉。是人尔时如所闻已。即应作如是想念。如我所闻。彼阿弥陀如来应供等正觉。今在西方。经途去此。过百千亿诸佛国土。彼有世界。名曰安乐。知是如来今现在彼。为诸菩萨。周匝围绕。处大众中。说法教化。然而是人依闻佛故。系念思惟。观察不已。了了分明。终获见彼弥陀如来应供等正觉也。复次贤护。譬如世间若男若女。于睡梦中见种种事。所谓金银众宝。珍财仓库。或见朋友诸知识辈。或见觉时心不乐者。是人梦中所对境界。或违或顺。或忧或喜。有时语言欢喜极乐。有时掺感。尽意悲哀。是人寤已。思惟忆念。如梦所见。为他广宣。追念梦中。便生忧喜。如是贤护。彼善男子善女人。端坐系念。专心想彼阿弥陀如来应供等正觉。如是相好。如是威仪。如是大众。如是说法。如闻系念。一心相续。次第不乱。或经一日。或复一夜。如是或至七日七夜。如我所闻。具足念故。是人必睹阿弥陀如来应供等正觉。若于昼时。不能见者。若于夜分。或梦中。阿弥陀佛必当现。释曰。依此经。唯须假想。七日念佛。即得现见。非命终时也</p><p>第八如往生经云。普广菩萨摩诃萨。又白佛言。世尊。十方佛刹净妙国土有差别不。佛言。普广。无差别也。普广又言。世尊。何故经中。赞叹阿弥陀刹。七宝诸树。宫殿楼阁。故愿生者。皆悉随彼心中所欲。应念而至。佛告普广菩萨摩诃萨。汝不解我意。娑婆世界人多贪浊。信向者小。习邪者多。不信正法。不能专心。乱无志意。十方世界实无差别。令诸众生专心有在。是故赞叹彼国土耳。诸往生者。悉随彼愿。无不获果。释曰。依此经。一向专想西方。即往生也</p><p>第九如药师经云。佛言。若四辈弟子。比丘比丘尼。清信士清信女。常修月六斋年三长斋。或昼夜精勤。一心苦行。愿欲往生西方阿弥陀佛国者。忆念昼夜。若一日二日三日四日五日六日七日。或复中悔。闻我说是琉璃光佛本愿功德。尽其寿命。欲终之日。有八菩萨。文殊师利菩萨。观世音菩萨。大势至菩萨。宝檀华菩萨。无尽意菩萨。药王菩萨。药尚菩萨。弥勒菩萨。皆当飞往迎其精神。不迳八难。生莲华中。自然音乐而相娱乐。释曰。依此经。七日念佛。纵令生悔。闻药师佛名。还得生也</p><p>第十般舟经云。佛告跋陀和。菩萨于此间国土。阿弥陀佛数数念。用是念故。见阿弥陀佛。见佛已从问。当持何等法。生阿弥陀佛国。尔时阿弥陀语是菩萨言。欲生我国者。常念我数数。常当专念佛名。所得功德。诸行之中最为殊胜。释曰。依此经。亦得念佛往生也</p><p>第十一大阿弥陀经云。当持斋戒一心清净。昼夜常念。欲生阿弥陀佛国。十日十夜不断绝。我皆慈愍之。悉令往生阿弥陀佛国。殊使不能尔。自思惟熟校。计欲度脱身者。不当绝念去爱。勿念家事。莫与妇女同床。自端正身心。断于爱欲。一心斋戒清净至意。念生阿弥陀佛国。一日一夜不断绝者。寿终皆往生其国。在七宝浴池。莲华中化生。释曰。依此经。若能念佛持戒。不与女人同床。下乃至一日一夜。亦得生也</p><p>第十二如无量清净觉经云。若善男子善女人。闻我说<a href=\"/remen/jingtufamen.html\" class=\"keylink\" target=\"_blank\">净土法门</a>。心生悲喜。身毛为竖。如拔出者。当知。此人过去<a href=\"/remen/suming.html\" class=\"keylink\" target=\"_blank\">宿命</a>已作佛道也。若复有人。闻开净土法门。都不生信者。当知。此人始从三恶道来。殃咎未尽。为此无信向耳。我说此人未可得<a href=\"/remen/jietuo.html\" class=\"keylink\" target=\"_blank\">解脱</a>也。释曰。依此经。闻说净土。生信乐者。普是过去供养佛来。由往昔因。现在乃至十念。悉得往生</p><p>第二引论有七部。一如往生论云。若善男子善女人。修五念门。行成就者。毕竟得生安乐国土。见彼阿弥陀佛。何等五念。一者礼拜。二者赞叹。三者作愿。四者观察。五者回向(释曰此是因门)复有五种门。渐次成就五种功德应知。何者五门。一者近门。二者大会众门。三者宅门。四者屋门。五者园林游戏池门。此五种门。初四种门。成就入功德。第五门成就出功德。入第一门者。以礼拜阿弥陀佛。为生彼国故。得生安乐世界。是名入第一门。入第二门者。以赞叹阿弥陀佛。随顺名义。称如来名。依如来光明智相修行故。得入大会众数。是名入第二门。入第三门者。以一心专念。作愿生彼。修奢摩他寂静三昧行故。得入莲华藏世界。是名入第三门。入第四门者。以专念观察彼妙庄严。修毗婆舍那故。得到彼处。受用种种法味乐。是名入第四门。出第五门者。以大慈悲。观察一切苦恼众生。示应化身。回入生死园烦恼林中。游戏神通。至教化地。以本愿力回向故。是名出第五门。菩萨入四种门。自利行成就应知。菩萨出第五门。利益他回向行成就应知。菩萨如是修五门行。自利利他。速成就阿耨多罗三藐三菩提故。释曰。此是果门也</p><p>二如起信论云。复次众生初学是法。欲求正信。其心怯弱。以住于此娑婆世界。自畏不能常值诸佛。亲承供养。惧谓信心难可成就。意欲退者。当知。如来有胜方便。摄护信心。谓以专意念佛因缘。随愿得生他方佛土。常见于佛。永离恶道。如修多罗说。若人专念西方极乐世界阿弥陀佛。即得往生。常见佛故。终无有退。若观彼佛真如法身。常勤修习。毕竟得生。住正定故。释曰。依此论。此间修信心不成就者。教就西方修习。此岂是十解已去菩萨也</p><p>三如十住毗婆娑论中龙树菩萨云。弥陀世尊。行者应以此偈尊重赞叹佛故。论云。阿弥陀佛本愿如是。若人念我。称名自归。即入必定得阿耨多罗三藐三菩提。是故常应忆念。以偈称赞</p><p>无量光明慧身如真金山</p><p>我今身口意合掌稽首礼</p><p>金色妙光明普流诸世界</p><p>随物增其色是故稽首礼</p><p>若人命终时得生彼国者</p><p>即具无量德是故我归命</p><p>人能念是佛无量力功德</p><p>即时入必定是故我常念</p><p>彼国人命终设应受诸苦</p><p>不堕恶地狱是故归命礼</p><p>若人生彼国终不堕恶趣</p><p>及与阿修罗我今归命礼</p><p>人天身相同犹如金山顶</p><p>诸胜所归处是故头面礼</p><p>其有生彼国具天眼耳通</p><p>十方并无碍稽首圣中尊</p><p>其国诸众生神变及身通</p><p>亦具宿命智是故归命礼</p><p>生彼国土者<a href=\"/remen/wuwo.html\" class=\"keylink\" target=\"_blank\">无我</a>无我所</p><p>不生彼此心是故稽首礼</p><p>超出三界狱自如莲华叶</p><p>声闻众无量是故稽首礼</p><p>彼国诸众生其性皆柔和</p><p>自然行十善稽首众圣王</p><p>从善生净明无量无边所</p><p>二足中第一是故我归命</p><p>若人愿作<a href=\"/remen/foxin.html\" class=\"keylink\" target=\"_blank\">佛心</a>念阿弥陀</p><p>应时为现身是故我归命</p><p>彼佛本愿力十方诸菩萨</p><p>来供养圣法是故我稽首</p><p>彼土诸菩萨具足诸相好</p><p>皆自庄严身我今归命礼</p><p>彼土大菩萨日日于三时</p><p>供养十方佛是故稽首礼</p><p>若人种善根疑则华不开</p><p>信心清净者华开则见佛</p><p>十方现在佛以种种因缘</p><p>叹彼佛功德我今归命礼</p><p>其土具严饰殊彼诸天宫</p><p>功德甚深厚是故<a href=\"/remen/lifo.html\" class=\"keylink\" target=\"_blank\">礼佛</a>足</p><p>佛足千辐轮柔软莲华色</p><p>见者皆欢喜头面礼佛足</p><p>眉间白豪光犹如清净月</p><p>增益面光色头面礼佛足</p><p>本求佛道时行诸奇妙事</p><p>如诸经所说头面稽首礼</p><p>彼佛所言说破除诸罪根</p><p>美言多所益我今稽首礼</p><p>以此美言说救诸着乐病</p><p>已度今犹度是故稽首礼</p><p>人天中最尊诸天头面礼</p><p>七宝冠摩尼是故我归命</p><p>一切贤圣众及诸人天众</p><p>我皆共归命是故我亦礼</p><p>乘彼八道船能度难度海</p><p>自度亦度彼我礼自在者</p><p>诸佛<a href=\"/remen/wuliangjie.html\" class=\"keylink\" target=\"_blank\">无量劫</a>赞扬其功德</p><p>犹土不能尽归命清净人</p><p>我今亦如是称赞无量德</p><p>以是福因缘愿佛常念我</p><p>我今于先世福德若大小</p><p>愿我于佛所心常得清净</p><p>以此福因缘所获上妙德</p><p page margintb15></p></div>"
}]