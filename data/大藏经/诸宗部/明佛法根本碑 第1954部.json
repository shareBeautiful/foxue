[{
    "title": "明佛法根本碑 第1954部",
    "author": "智慧大师",
    "html": "<div class=\"B1_text\"><p>明<a href=\"/remen/fofa.html\" class=\"keylink\" target=\"_blank\">佛法</a>根本碑</p><p>大兴善寺大曼拏攞</p><p>阿阇梨<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/zhihui.html\" class=\"keylink\" target=\"_blank\">智慧</a>论述</p><p>佛根本者。薄伽梵大毗卢遮那。为诸佛所依。法根本者。<a href=\"/remen/zhenyan.html\" class=\"keylink\" target=\"_blank\">真言</a>陀罗尼。为诸法所依。十方法界尘刹海会一切如来果满圣贤。皆依毗卢遮那净妙法身。现自他受用及变<a href=\"/remen/huashen.html\" class=\"keylink\" target=\"_blank\">化身</a>。所诠教理皆真言陀罗尼门。流演三藏教法。既随根性。有大小乘三藏。各证<a href=\"/remen/jiedinghui.html\" class=\"keylink\" target=\"_blank\">戒定慧</a>及蕴处界缘圣谛食等法。所谓素怛览比擿迦。唐言契<a href=\"/remen/jingzang.html\" class=\"keylink\" target=\"_blank\">经藏</a>。微奈耶比擿迦。唐言调伏藏。阿毗达磨比擿迦。唐言对法藏。即是契经律论藏。故称三藏。真言陀罗尼门一字具摄一切三藏教理行果。若解一尊陀罗尼教。即三藏陀罗尼者。唐言总持者。持一切恶法不生。持一切善法不灭。摧却一切杂染之法。<a href=\"/remen/zhengde.html\" class=\"keylink\" target=\"_blank\">证得</a>清净法界等流教法。言总藏持者。于一字义中。悟无量百千甚深妙义。<a href=\"/remen/xiuxing.html\" class=\"keylink\" target=\"_blank\">修行</a>宣说逆顺<a href=\"/remen/zizai.html\" class=\"keylink\" target=\"_blank\">自在</a>。言三摩地总持者。由此陀罗尼故。三摩地现前。悟无量百千三摩地门。是故菩萨常于六趣示现受生。不被<a href=\"/remen/fannao.html\" class=\"keylink\" target=\"_blank\">烦恼</a>随烦恼坏。证大<a href=\"/remen/shentong.html\" class=\"keylink\" target=\"_blank\">神通</a>。成就利乐无边有情。言文字总持者。由此陀罗尼。成就于一字中所闻所诵无量苏多罗。永不忘失。当知陀罗尼者。遍持三身大<a href=\"/remen/gongde.html\" class=\"keylink\" target=\"_blank\">功德</a>法佛之法性法住法界。总持诸法也。三世如来皆依此门而成正觉。若乐修<a href=\"/remen/xingzhe.html\" class=\"keylink\" target=\"_blank\">行者</a>。应从瑜珈阿阇梨。发无上大<a href=\"/remen/putixin.html\" class=\"keylink\" target=\"_blank\">菩提心</a>。受三摩耶戒。入大曼拏攞得灌顶者。然许授受修行也。受大毗卢遮那一切如来五智灌顶。绍阿阇梨位。方可传教也。灌顶者册命受位之义。受佛智体金刚名号。从此已后。受得广大甚深不思议法。超越二乘十地。名大金刚萨埵。阿阇梨者。绍佛传法。行如来事。修<a href=\"/remen/foshen.html\" class=\"keylink\" target=\"_blank\">佛身</a>密之<a href=\"/remen/jielv.html\" class=\"keylink\" target=\"_blank\">戒律</a>。持佛语密之真言。依<a href=\"/remen/foxin.html\" class=\"keylink\" target=\"_blank\">佛心</a>密之正智。为有情三密之度门。成无上三身之果位。示教示归。稽首<a href=\"/remen/shizun.html\" class=\"keylink\" target=\"_blank\">世尊</a>大慈悲者。开演法门无教。斯乃普应群心。大略八万四千。总摄在其三藏。未入<a href=\"/remen/zhengfa.html\" class=\"keylink\" target=\"_blank\">正法</a>者。令入正法。故说修多罗藏也。入正法者。令<a href=\"/remen/shouchi.html\" class=\"keylink\" target=\"_blank\">受持</a>学处。故说微奈耶藏。已受持学处者。令通达诸法真实性相。故说阿毗达磨藏。既随根性。遂有大小乘三藏。各诠戒定慧学。依教信解。修行相应。证成其果。小即四果三觉。大即地前十地。皆是佛说。咸指佛心。又有最上乘三藏。亦名佛乘。圆开灌顶超升等妙之尊。三密四印相应。顿证三身<a href=\"/remen/foguo.html\" class=\"keylink\" target=\"_blank\">佛果</a>。指归曰</p><p>一乘三藏佛法根源大觉开示</p><p>灌顶相传觉入悟入三业清坚</p><p>受佛等戒上如来禅真言慧解</p><p>知见无边分明了了月满珠圆</p><p>普周无尽利乐<a href=\"/remen/suiyuan.html\" class=\"keylink\" target=\"_blank\">随缘</a></p><p>此教有十万誐他。灌顶传受。乃至一切如来三密内证同体加持。一一修行。从师指授。发一心是诸佛心。修一行是诸佛行。悟一法总持诸法了。诸法共依一演。一字生无量字入一字</p><p>字体本空。实性无穷。执持情刹。法佛真宫。无边圣会。互即重重。或收或教。殊圆月贯。心镜照明。<a href=\"/remen/puti.html\" class=\"keylink\" target=\"_blank\">菩提</a>果满。成济无住。真常不断</p><p>根本佛法碑</p></div>"
}]