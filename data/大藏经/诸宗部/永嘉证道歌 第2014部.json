[{
    "title": "永嘉证道歌 第2014部",
    "author": "玄觉大师",
    "html": "<div class=\"B1_text\"><p>永嘉证道歌</p><p>唐慎水<a href=\"/remen/shamen.html\" class=\"keylink\" target=\"_blank\">沙门</a>玄觉撰</p><p>君不见。绝学无为间道人。不除<a href=\"/remen/wangxiang.html\" class=\"keylink\" target=\"_blank\">妄想</a>不求真。无明实性即<a href=\"/remen/foxing.html\" class=\"keylink\" target=\"_blank\">佛性</a>。幻化空身即法身。法身觉了无一物。本源<a href=\"/remen/zixing.html\" class=\"keylink\" target=\"_blank\">自性</a>天真佛。<a href=\"/remen/wuyin.html\" class=\"keylink\" target=\"_blank\">五阴</a>浮云空去来。三毒水泡虚出没。证实相无入法。<a href=\"/remen/shana.html\" class=\"keylink\" target=\"_blank\">刹那</a>灭却阿鼻业。若将<a href=\"/remen/wangyu.html\" class=\"keylink\" target=\"_blank\">妄语</a>诳<a href=\"/remen/zhongsheng.html\" class=\"keylink\" target=\"_blank\">众生</a>。自招拔舌尘沙劫。顿觉了如来禅。<a href=\"/remen/liudu.html\" class=\"keylink\" target=\"_blank\">六度</a>万行体中圆。梦里明明有六趣。觉后空空无大千。无罪福无损益。寂灭性中莫问觅。比来尘镜未曾磨。今日分明须剖析。谁无念谁无生。若实无生无不生。唤取机关木人问。求佛施功早晚成。放四大莫把捉。寂灭性中随饮啄。诸行<a href=\"/remen/wuchang.html\" class=\"keylink\" target=\"_blank\">无常</a>一切空。即是如来大圆觉。决定说表真僧。有人不肯任情征。直截根源佛所印。摘叶寻枝我不能。摩尼珠人不识。如来藏里亲收得。六般神用空不空。一颗圆光色非色。净五眼得五力。唯证乃知难可测。镜里看形见不难。水中捉月争拈得。常独行常独步。达者同游<a href=\"/remen/niepan.html\" class=\"keylink\" target=\"_blank\">涅槃</a>路。调古神清风自高。貌顇骨刚人不顾。穷释子口称贫。实是身贫道不贫。贫则身常披缕褐。道则心藏无价珍。无价珍用无尽。利物应机终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸<a href=\"/remen/jingjin.html\" class=\"keylink\" target=\"_blank\">精进</a>。从他谤任他非。把火烧天徒自疲。我闻恰似饮<a href=\"/remen/ganlu.html\" class=\"keylink\" target=\"_blank\">甘露</a>。销融顿入不思议。观恶言是<a href=\"/remen/gongde.html\" class=\"keylink\" target=\"_blank\">功德</a>。此即成吾善知识。不因讪谤起冤亲。何表无生慈忍力。宗亦通说亦通。定慧圆明不滞空。非但我今独达了。恒沙诸佛体皆同。师子吼<a href=\"/remen/wuwei.html\" class=\"keylink\" target=\"_blank\">无畏</a>说。百兽闻之皆脑裂。香象奔波失却威。天龙寂听生欣悦。游江海涉山川。寻师访道为<a href=\"/remen/canchan.html\" class=\"keylink\" target=\"_blank\">参禅</a>。自从认得曹溪路。了知<a href=\"/remen/shengsi.html\" class=\"keylink\" target=\"_blank\">生死</a>不相关。行亦禅坐亦禅。语默动静体安然。纵遇锋刀常坦坦。假饶毒药也间间。我师得见然灯佛。多劫曾为忍辱仙。几回生几回死。生死悠悠无定止。自从顿悟了无生。于诸荣辱何忧喜。入深山住兰若。岑崟幽邃长松下。优游<a href=\"/remen/jingzuo.html\" class=\"keylink\" target=\"_blank\">静坐</a>野僧家。閴寂安居实萧洒。觉即了不施功。一切有为法不同。住相<a href=\"/remen/bushi.html\" class=\"keylink\" target=\"_blank\">布施</a>生天福。犹如仰箭射<a href=\"/remen/xukong.html\" class=\"keylink\" target=\"_blank\">虚空</a>。势力尽箭还坠。招得来生不如意。争似无为实相门。一超直入如来地。但得本莫愁末。如净琉璃含宝月。既能解此如意珠。自利利他终不竭。江月照松风吹。永夜清宵何所为。佛性戒珠心地印。雾露云霞体上衣。降龙钵解虎锡。两钴金环鸣历历。不是标形虚事持。如来宝杖亲踪迹。不求真不断妄。了知二法空<a href=\"/remen/wuxiang.html\" class=\"keylink\" target=\"_blank\">无相</a>。无相无空无不空。即是如来真实相。心镜明鉴无碍。廓然莹彻周沙界。万象森罗影现中。一颗圆光非内外。豁达空拨<a href=\"/remen/yinguo.html\" class=\"keylink\" target=\"_blank\">因果</a>。莽莽荡荡招殃祸。弃有着空病亦然。还如避溺而投火。舍妄心取真理。取舍之心成巧伪。学人不了用<a href=\"/remen/xiuxing.html\" class=\"keylink\" target=\"_blank\">修行</a>。深成认贼将为子。损法财灭功德。莫不由斯心<a href=\"/remen/yishi.html\" class=\"keylink\" target=\"_blank\">意识</a>。是以禅门了却心。顿入无生知见力。大丈夫秉慧剑。<a href=\"/remen/banruo.html\" class=\"keylink\" target=\"_blank\">般若</a>锋兮金刚焰。非但空摧外道心。早曾落却天魔胆。震法靁击法鼓。布慈云兮洒甘露。龙象蹴踏润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法遍含一切法。一月普现一切水。一切水月一月摄。诸<a href=\"/remen/fofa.html\" class=\"keylink\" target=\"_blank\">佛法</a>身入我性。我性同共如来合。一地具足一切地。非色非心非行业。弹指圆成八万门。刹那灭却三祇劫。一切数句非数句。与吾灵觉何交涉。不可毁不可赞。体若虚空勿涯岸。不离当处常湛然。觅即知君不可见。取不得舍不得。不可得中只么得。默时说说时默。大施门开无壅塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等间相诳惑。建法幢立宗旨。明明佛敕曹溪是。第一<a href=\"/remen/jiaye.html\" class=\"keylink\" target=\"_blank\">迦叶</a>首传灯。二十八代西天记。法东流入此土。<a href=\"/remen/puti.html\" class=\"keylink\" target=\"_blank\">菩提</a>达磨为初祖。六代传衣天下闻。后人得道何穷数。真不立妄本空。有无俱遣不空空。二十空门元不着。一性如来体自同。心是根法是尘。两种犹如镜上痕。痕垢尽除光始现。心法双忘性即真。嗟末法恶时世。众生福薄难调制。去圣远兮邪见深。魔强法弱多恐害。闻说如来顿教门。恨不灭除令瓦碎。作在心殃在身。不须冤诉更尤人。欲得不招无间业。莫谤如来<a href=\"/remen/zhengfa.html\" class=\"keylink\" target=\"_blank\">正法</a>轮。旃檀林无杂树。郁密森沈师子住。境静林间独自游。走兽飞禽皆远去。师子儿众随后。三岁便能大哮吼。若是野干逐法王。百年妖怪虚开口。圆顿教勿人情。有疑不决直须争。不是山僧逞人我。修行恐落断常坑。非不非是不是。差之毫厘失千里。是则龙女顿<a href=\"/remen/chengfo.html\" class=\"keylink\" target=\"_blank\">成佛</a>。非则善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪错知解。不达如来圆顿制。二乘精进勿道心。外道聪明无<a href=\"/remen/zhihui.html\" class=\"keylink\" target=\"_blank\">智慧</a>。亦愚痴亦小騃。空拳指上生实解。执指为月枉施功。根境法中虚揑怪。不见一法即如来。方得名为观<a href=\"/remen/zizai.html\" class=\"keylink\" target=\"_blank\">自在</a>。了即<a href=\"/remen/yezhang.html\" class=\"keylink\" target=\"_blank\">业障</a>本来空。未了应须还夙债。饥逢王饍不能飡。病遇医王争得瘥。在欲行禅知见力。火中生莲终不坏。勇施犯重悟无生。早时成佛于今在。师子吼无畏说。深嗟懵懂顽皮靼。秖知犯重障菩提。不见如来开秘诀。有二<a href=\"/remen/biqiu.html\" class=\"keylink\" target=\"_blank\">比丘</a>犯淫杀。波离萤光增罪结。维摩大士顿除疑。犹如赫日销霜雪。不思议<a href=\"/remen/jietuo.html\" class=\"keylink\" target=\"_blank\">解脱</a>力。妙用恒沙也无极。四事<a href=\"/remen/gongyang.html\" class=\"keylink\" target=\"_blank\">供养</a>敢辞劳。万两黄金亦销得。粉骨碎身未足酬。一句了然超百亿。法中王最高胜。恒沙如来同共证。我今解此如意珠。信受之者皆相应。了了见无一物。亦无人亦无佛。大千沙界海中沤。一切圣贤如电拂。假使铁轮顶上旋。定慧圆明终不失。日可冷月可热。众魔不能坏真说。象驾峥嵘谩进途。谁螗螂能拒辙。大象不游于兔径。大悟不拘于小节。莫将管见谤苍苍。未了吾今为君诀</p><p>永嘉证道歌(终)</p><p>无相大师行状</p><p>翰林学士朝散大夫行左司谏知制诰同</p><p>修国史判史判馆事柱国南阳郡开国侯</p><p>食邑一千一百户赐紫金鱼袋杨亿 述</p><p>温州永嘉玄觉禅师者。永嘉人也。姓戴氏。丱岁<a href=\"/remen/chujia.html\" class=\"keylink\" target=\"_blank\">出家</a>。遍探<a href=\"/remen/sanzang.html\" class=\"keylink\" target=\"_blank\">三藏</a>精天台旨。观圆妙法门。于四威仪中。常冥禅观。后因左溪朗禅师激励。与东阳策禅师。同诣曹溪。初到振锡携瓶。绕祖三匝。祖曰。夫沙门者。具三千威仪八万细行。大德自何方而来生大我慢。师曰。生死事大无常迅速。祖曰。何以体取无生。了无速乎。曰体即无生。了本无速。祖云。如是如是。于时大众。无不愕然。师方具威仪参礼。须臾告辞。祖曰。返太速乎。师曰。本自非动岂有速耶。祖曰。谁知非动。曰仁者自生分别。祖曰。汝甚得无生之意。曰无生岂有意耶。祖曰。无意谁当分别。曰分别亦非意。祖叹曰。善哉善哉。少留一宿。时谓一宿觉矣。策公乃留师。翌日下山回温江。学者辐凑。号真觉大师。着<a href=\"/remen/chanzong.html\" class=\"keylink\" target=\"_blank\">禅宗</a>悟修圆旨。自浅之深。庆州刺史魏静。缉而成十篇。目为永嘉集。及证道歌一首。并盛行于世云尔</p></div>"
}]