[{
    "title": "净土疑辨 第1977部",
    "author": "云栖袾宏",
    "html": "<div class=\"B1_text\"><p><a href=\"/remen/jingtu.html\" class=\"keylink\" target=\"_blank\">净土</a>疑辨 序</p><p>豫章微休<a href=\"/wenda/jushi/\" class=\"keylink\" target=\"_blank\">居士</a>陈 所蕴撰</p><p>莲池禅师作净土疑辨。摧慢幢破痴网如闇得灯。如贫得宝。真渡<a href=\"/remen/kuhai.html\" class=\"keylink\" target=\"_blank\">苦海</a>之慈航哉。即天台永明之论未有苦此之精切而着明者也。修净土者最宜服膺。或疑。未后戒彼恣意妄谈。贻苦报于无尽。其言得无已甚乎。余曰。非已甚也。尝考唐房翥暴卒至冥间见王。王曰。据案簿。君曾劝一老人<a href=\"/remen/nianfo.html\" class=\"keylink\" target=\"_blank\">念佛</a>已生净土。君承此福亦合生净土。遂放还吕。师说云。阐提之辈不信有西方。不能自修。又障他人修。入<a href=\"/remen/diyu.html\" class=\"keylink\" target=\"_blank\">地狱</a>如箭射。夫一口业也。劝人念佛亦令生净土。障人念佛入地狱如箭射。恣口业者其真可惧也哉。故曰莲池禅师之言非已甚也</p><p>序毕</p><p>净土疑辩</p><p>或问。净土之说盖表法耳。智人宜直悟<a href=\"/remen/chanzong.html\" class=\"keylink\" target=\"_blank\">禅宗</a>。而今只管赞说净土。将无执着事相不明理性。答归元性无二。方便有多门。晓得此意。禅宗净土殊途同归。子之所疑常下冰释。昔人于此递互阐扬。不一而足。如中峰大师道。禅者净土之禅。净土者禅之净土。而修之者必贵一门深入。此数语尤万世不易之定论也。故大势至菩萨得念佛<a href=\"/remen/sanmei.html\" class=\"keylink\" target=\"_blank\">三昧</a>而曰。以念<a href=\"/remen/foxin.html\" class=\"keylink\" target=\"_blank\">佛心</a>入无生忍。普贤菩萨入华严不思议<a href=\"/remen/jietuo.html\" class=\"keylink\" target=\"_blank\">解脱</a>而曰。愿命终时生安乐刹。是二大士。一侍娑婆教主。一侍安养导师。宜应各立门户。而乃和会<a href=\"/remen/yuanrong.html\" class=\"keylink\" target=\"_blank\">圆融</a>。两不相碍。此皆人所常闻习知。那得尚执偏见。且尔云净土表法者。岂不以净心即是净土。岂复更有七宝世界。则亦将谓<a href=\"/remen/shanxin.html\" class=\"keylink\" target=\"_blank\">善心</a>即是天堂。岂复更有夜摩忉利。恶心即是地狱。岂复更有刀剑镬汤。愚痴心即是畜生。岂复更有披毛带角等耶。又尔喜谈理性厌说事相。都缘要显我是高流。怕人说我不通理性。噫若真是理性洞明。便知事外无理相外无性。本自交彻。何须定要舍事求理离相觅性。况土分四种。汝谓只有寂光土更无实报<a href=\"/remen/zhuangyan.html\" class=\"keylink\" target=\"_blank\">庄严</a>等土乎哉。若一味说<a href=\"/remen/wuxiang.html\" class=\"keylink\" target=\"_blank\">无相</a>话以为高。则资性稍利者。看得两本经论。记得几则公案。即便能之。何足为难。且汝既了彻自心随处净土。吾试问汝。还肯即厕溷中。作住止否。还肯就犬豕马牛。同槽而饮啖否。还肯入丘冢。与臭腐尸骸同睡眠否。还肯洗摩饲哺伽摩罗疾脓血屎尿诸恶疾人。积月累年否。于斯数者。<a href=\"/remen/huanxi.html\" class=\"keylink\" target=\"_blank\">欢喜</a>安隐。略不介意。许汝说高山平地总西方。其或外为忍勉。内起疑嫌。则是净秽之境未空。憎爱之情尚在。而乃开口高谈大<a href=\"/remen/shengren.html\" class=\"keylink\" target=\"_blank\">圣人</a>过量境界。拨无佛国。蔑视<a href=\"/remen/wangsheng.html\" class=\"keylink\" target=\"_blank\">往生</a>。可谓欺天诳人。甘心自昧。苦哉苦哉。又汝若有大力量。有大誓愿。愿于<a href=\"/remen/shengsi.html\" class=\"keylink\" target=\"_blank\">生死</a>海中头出头没。行菩萨行。更<a href=\"/remen/wuwei.html\" class=\"keylink\" target=\"_blank\">无畏</a>怯。则净土之生。吾不汝强。汝或虑此土境风浩大作主不得。虑诸佛出世难值修学无繇。虑忍力未固不能于<a href=\"/remen/sanjie.html\" class=\"keylink\" target=\"_blank\">三界</a>险处度脱<a href=\"/remen/zhongsheng.html\" class=\"keylink\" target=\"_blank\">众生</a>。虑尽此报身未能永断生死不受后有。虑后有既在舍身受身前路茫茫未知攸往。则弃净土而不生。其失非细。此<a href=\"/remen/jingtufamen.html\" class=\"keylink\" target=\"_blank\">净土法门</a>似浅而深。似近而远。似难而易。似易而难。他日汝当自知。汝今<a href=\"/remen/canchan.html\" class=\"keylink\" target=\"_blank\">参禅</a>念佛。不妨随便一门深入。但忌认鍮作金得少为足。便似管窥小解。恣意妄谈。非诋净土。喻如痴狂之子骂斥父母。父母慈怜虽不加责。其如天理之不容王法之必戮何。彼妄谈者报亦如是。可惧也夫。可悲也夫净土疑辨后跋</p><p>微休居士鸣道学于靖江。有武城弦歌之风。既致政励精华严。镂梵本为方册。以便读学。而复弘赞净土。刻予所著疑辨。广为<a href=\"/remen/liutong.html\" class=\"keylink\" target=\"_blank\">流通</a>。夫尚志十玄之门。捿神九莲之域。可谓深契普贤愿王。妙入毗卢性海者矣。惜早逝不令曹鲁川见之</p></div>"
}]