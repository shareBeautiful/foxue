[{
    "title": "注华严经题法界观门颂 第1885部",
    "author": "琮湛",
    "html": "<div class=\"B1_text\"><p>第一卷第二卷</p><p>注<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>题法界观门颂 卷上</p><p>注华严经题法界观门颂引</p><p>徐吕取韵切忌道着</p><p>归德法云洒扫<a href=\"/remen/biqiu.html\" class=\"keylink\" target=\"_blank\">比丘</a>琮湛撰并集解</p><p>窃以。观门深旨厥号溥融。满分幽宗摽乎法界。玄寂不动。尘尘而净国纯真。灵鉴<a href=\"/remen/suiyuan.html\" class=\"keylink\" target=\"_blank\">随缘</a>。念念而<a href=\"/remen/foxin.html\" class=\"keylink\" target=\"_blank\">佛心</a>证觉。毛端虽隘。容多刹而弥宽。心数既玄。统群集而靡异。斯乃</p><p>曼殊示迹撮掇精微。密老辟关善施枢钥。门有广狭之秘。妙略方开。钥投深浅之能。玄通可运。然则诸师章钞已备。奈<a href=\"/remen/zongjiao.html\" class=\"keylink\" target=\"_blank\">宗教</a>而互亏。苟非夺席高流。孰能禅观通曾。粤有夷门广智大师。具无碍辩得总持门。宗说兼通。词翰俱美。造通玄记。堤备摘叶寻枝。述妙伽陀。特示良驹鞭影。言中纲要。撮尽性海之波澜。句内幽玄。闪出禅门之眼目。丹青拱手。那知花绽真容。露柱嫌伊。莫比棺舒妙足。行因智立。王老苽蔕苦心。甜月藉指窥驽骀马。外痴内俏牛头尾上。颠拈倒用而左右逢源。春日渐长。平常合道而纵横得妙。疑根截断。南泉谩指庭花。观智孤明。谂老休言啜茗。逢场作戏。注雅颂而训童蒙。更效颦眉自述引而添丑拙。笺文既就典示初机。同道贤余别通一线。赏夷门之风月。清彻自心。入法界之重玄。匪涉他境。混融明暗妙解回途。拔溺乘舟俱游性海。时正大元年岁次甲申仲冬望日记</p><p>夷门山广智大师本嵩述</p><p>师本京人也。始听华严大经深通玄奥。终历诸祖禅林洞明宗旨。于神宗元丰六年甲子罢参隐嵩。少间无尽<a href=\"/wenda/jushi/\" class=\"keylink\" target=\"_blank\">居士</a>响师德。于元祐戊辰岁。谨率群贤邀师入京。请讲此观。被禅教二种学徒。造通玄记三卷。剖文析义映古夺今。述七字经题并三十观门颂。纪纲经观节要。显出禅门眼目。天觉群贤皆展卷而时时听之。大异其辩耳。乃辄出疏帖。强请出世住开封夷门大刹。又奏特赐广智大师佳号。后住报本禅寺而终焉</p><p><a href=\"/fojing/huayanjing/\" class=\"keylink\" target=\"_blank\">大方广佛华严经</a> 旋塔之偈</p><p>大 从来无比并。满口道不及谓。华严性海一字全收。法界义天亦从斯出。且道这个字向甚么处收摄。向甚么处流出。若人明得。非但海墨书而不尽。亦乃识无住之本。苟或未然。岂免入海算沙也</p><p>大 叹上体大。独存。起下绝相包遍</p><p>包含法界 森罗万象总在其中</p><p>绝去来非中外 三世十方何处可觅</p><p>为三际师作四生宰 三世信贤圣果禀之证真师摸也。十方胎卵湿化依之逐妄主宰也</p><p>荡然岂有无历劫何成坏 放荡沙界不属有无。历尘劫来何曾成坏</p><p>任是僧繇妙笔。那边下手图绘 <a href=\"/remen/shijian.html\" class=\"keylink\" target=\"_blank\">世间</a>无限丹青手。到此都卢画不成</p><p>波斯失却夜明珠走向江边漉螃蟹 抛却甜桃树。延山觅醋梨。波斯者别宝人也。如看大经不悟最初大字。一向寻行数墨。恰似失却骊珠。返寻螃蟹之目。以当明珠。是深可伤也。敢问夷门。如何是大。下云</p><p>咦 石人冷笑。大音希声</p><p>方 随缘真德相。触目尽昭彰</p><p>方 叹上纯真相大。起下依正万差</p><p>大矣汪洋 性海冲虚大矣。随缘波相汪洋</p><p>耳鼻舌色声香 六根六尘。总十二处</p><p>或肥或瘦若短若长 肥瘦短长诸相。恒无异而差别</p><p>中外大昭昭古今常堂堂 十方三世万像齐彰</p><p>四圣六凡列派 染净正报。罗列分派</p><p>刀山剑树分光 器界依报区分光像。依正二报摄一切法</p><p>三幅晓风杨柳路一竿春色杏花墙 会得<a href=\"/remen/weixin.html\" class=\"keylink\" target=\"_blank\">唯心</a>万像空。头头尽露真消息</p><p>看 开眼合眼。真境无间</p><p>广 繁兴妙用。应物无私</p><p>广 叹上难思。用大起下。随机有准</p><p>灵然浩荡 灵机赴感。随类昭然。浩浩荡荡。其量无涯</p><p>悟心源开宝藏 心源者。流注无穷。宝藏者。含藏众妙。能悟能开。是善巧智用也</p><p>随高随下无偏无党 道物智平。体绝憎爱</p><p>海印发光辉 海印者。定名也。犹海晏清万像俱现。心光定光物无不见。如印印物文体皆现。大经贤首品云。或有刹土无有佛于彼示现成正觉。乃至云。<a href=\"/remen/zhongsheng.html\" class=\"keylink\" target=\"_blank\">众生</a>形相各不同。行业音声亦无量。如是一切皆能现。海印<a href=\"/remen/sanmei.html\" class=\"keylink\" target=\"_blank\">三昧</a>威神力。科云。圆明海印。正报大用所依也</p><p>微尘含万像 善财赞喜目夜神曰。我于所经处悉见诸微尘。一一微尘中各见微尘刹。观云。如一微尘其相不大而能容摄无边法界。由刹等诸法不离法界。是故俱在一尘中现。依报体空用也。然依正相容义有六句。一依内现依。谓尘含世界。二正内现正。谓毛端含众生念念等。三正内现依。谓毛端世界尘尘等。四依内现正。谓尘含佛及众生。五依内现正依。谓尘中见佛菩萨及世界等。六正内现依正。谓毛孔中现刹土并四圣六凡等。然一尘毛为能含遍者。具有三义。一有力。二为主。三具非一非异义。谓一尘毛与理非一故。不坏一尘一毛之小相。为能含遍。与理即非异故。方能含遍也。世界等法无力为所含遍也。清凉云。圆至功于顷刻。观佛境于尘毛</p><p>倏忽云起南山须臾雨倾北嶂 贤首品云。大海龙王游戏时。普现诸处得<a href=\"/remen/zizai.html\" class=\"keylink\" target=\"_blank\">自在</a>。兴云充遍四天下。其云种种<a href=\"/remen/zhuangyan.html\" class=\"keylink\" target=\"_blank\">庄严</a>色。阎浮提雨清净水。微细悦泽常应时。长养众花及果药。成熟一切诸苗稼。乃至龙王自在悉能作。而身不动无分别。清凉云。龙王大用不同德。又云门垂语云。古佛与露柱相交。是第几机。众无语。自代云。南山起云北山下雨。且道是何用也。大师下云</p><p>王婆街里弄猴狲露柱却嫌无伎俩 竿头丝线从君弄。不犯清波意自殊。斯则无用之用。用不涉功</p><p>吽 泥牛吼月。齿冷牙寒</p><p>佛 满分觉者。具足十身</p><p>佛 叹上妙觉。果大起下。真应难分</p><p>光含慧日 谓佛<a href=\"/remen/shuofa.html\" class=\"keylink\" target=\"_blank\">说法</a>先放身光。后展慧照破暗除疑。故慧如日</p><p>朗重昏 二十六根本随惑障等。佛慧尽能除之。如破重昏</p><p>开秘密 秘者。非器不传。密者。随机有受。唯佛一人能开能示</p><p>或则谈经 修多罗<a href=\"/remen/jingzang.html\" class=\"keylink\" target=\"_blank\">经藏</a>也。随三乘人契机合理。演说法也</p><p>或时说律 毗尼四分<a href=\"/remen/lvzang.html\" class=\"keylink\" target=\"_blank\">律藏</a>等。谓调伏三业不合造恶等。不言论者。菩萨造也</p><p>譬如优昙花时时乃一出 此翻希有。佛将出世。此花先开。表瑞应也</p><p>跋提椁示双趺 跋提者。此云泥连。或云金水。是河名也。谓佛示寿七十九岁。说法四十九年。度人无量。末后至拘尸城边泥连河侧娑罗双树下。右胁累足寂然而逝。人天圣众莫不大恸。乃以白[疊*毛]香油涂之。缠涂已毕。内金银铁三重棺椁之中。诸天神等咸献香薪。积若高山。将赴荼毗。是时大<a href=\"/remen/jiaye.html\" class=\"keylink\" target=\"_blank\">迦叶</a>波在耆阇崛山大石窟中。见诸异相乃谓众曰。佛今舍我入大<a href=\"/remen/niepan.html\" class=\"keylink\" target=\"_blank\">涅槃</a>。遂将五百<a href=\"/remen/dizi.html\" class=\"keylink\" target=\"_blank\">弟子</a>趋步而至。方礼足已。如来出示双趺。而说偈言。我法最长子。是名大迦叶。阿难勤<a href=\"/remen/jingjin.html\" class=\"keylink\" target=\"_blank\">精进</a>。能断一切疑。偈毕收足。金棺自举高七多罗树。绕城数匝还至本处。诸天奉火皆不能然。自化火光三昧而自焚之。得<a href=\"/remen/sheli.html\" class=\"keylink\" target=\"_blank\">舍利</a>八斛四斗。遍周沙界起塔<a href=\"/remen/gongyang.html\" class=\"keylink\" target=\"_blank\">供养</a>。斯则是入涅槃相也</p><p>雪岭芦芽穿膝 谓佛为太子时。年一十九岁。时净居<a href=\"/remen/tianren.html\" class=\"keylink\" target=\"_blank\">天人</a>于窓隙前跪而报曰。<a href=\"/remen/chujia.html\" class=\"keylink\" target=\"_blank\">出家</a>时至。勿恋深宫。太子遂图游四门赏玩花果。因见生老病死而大厌恶。夜梦诸瑞。时方三更。净居天王率八部等空中旋绕。时四天王各捧马足踰城而出。初到檀特山。脱珍御衣。身披鹿皮。自除绀发。乃师阿蓝迦蓝。习不用处非想之定。经三年知非究竟。次至郁头蓝弗处。修非想非非想定。又经三年知非亦舍。后乃往诣雪山。假以苦行兼降魔外。现种种相调伏众生。容鹊巢于顶上。挂蛛网于眉间。芦芽长于膝中。白醭生于口畔。又经六载。二月八日。于夜后分明星现时。示成正觉。号天人师。时年三十。此成道相也。大经五十九说妙觉果有十种相。一住天相。二示没相。三入胎相。四住胎相。五初生相。六在家相。七出家相。八成道相。九转轮相。十入涅槃相。然诸教言八相成道此又言十。何者端的。下云</p><p>要会老胡端的处 西域记说。葱岭东有胡国。至五印土数万余里。非佛生处。此方凡外相习。呼佛为西胡人也。然华严经如来名号品云。此<a href=\"/remen/suoposhijie.html\" class=\"keylink\" target=\"_blank\">娑婆世界</a>有百亿四天下。如来于彼有百亿万种种名号。令诸众生各别知见而为说法。今大师顺俗呼佛为老胡。有何不可</p><p>一二三四五六七 去一拈七。言端语的。恁么会得绝尔情识。故佛言。是法非思量分别之所能解。所以僧问洞山。如何是佛。山云。麻三斤。僧问<a href=\"/remen/fayan.html\" class=\"keylink\" target=\"_blank\">法眼</a>。如何是佛。眼云。汝是慧超。自余答佛例皆如此。与大师此语好本多同何也。不见道。怀州牛膝青州枣。到底输他出处精。夷门下云</p><p>收 收得龟毛。失却兔角</p><p>华 普贤万行。德若敷荣</p><p>华 叹上真流行大。起下契果深因</p><p>万蕊千葩 三千威仪。八万细行</p><p>香远布天涯 真流行满三千界。实愿香腾百万州</p><p>居文殊地向普贤家 行因解生似地。能证极果如家</p><p>昔日五茎施徒劳记释迦 案本行经说。佛于第二阿僧祇劫<a href=\"/remen/xiuxing.html\" class=\"keylink\" target=\"_blank\">修行</a>时。尔时有城。名曰莲花。城中有王名降怨。彼国有大菩萨。名曰然灯。出家<a href=\"/remen/chengfo.html\" class=\"keylink\" target=\"_blank\">成佛</a>时。降怨王虔心迎请供养然灯。王敕城外十二由旬禁断诸花不令私卖。王皆自买以供如来。彼国雪山有一梵志仙人。名曰珍宝。有一弟子。名曰云童。法号善慧。于彼众中而为上首。所有仙法皆学已毕。童子辞师赴无遮会。得金钱五百欲送于师。至莲花城见城严丽。因问于人。何故如斯。人乃报曰。王请然灯如来作大供养。童子闻已踊跃<a href=\"/remen/huanxi.html\" class=\"keylink\" target=\"_blank\">欢喜</a>。遂舍金钱。于一女处买得优钵罗花五枝。供养然灯佛。时佛入城。散佛顶上。以愿力故变成花盖。随佛行住。佛以神力化一方泥。童子见之布发而掩。复作是念。愿得如来踏我身过。若不蒙记我终不起。如来既至履之而过。止诸徒众皆不令踏。佛与授记。汝于来世当得作佛。号释迦牟尼。十号具足。与我无异矣。今夷门推之。从始<a href=\"/remen/faxin.html\" class=\"keylink\" target=\"_blank\">发心</a>合于本觉成究竟位。显自功圆不从他得。故曰。徒劳记矣</p><p>灵云见处卤莽玄沙特地周遮 卤莽者。轻薄不用心也。<a href=\"/ctwh/zi/djjd/zhuangzi.html\" class=\"keylink\" target=\"_blank\">庄子</a>云。君为正焉勿卤莽。治民勿易灭裂矣。昔福州灵云山志勒禅师。久依大沩祐禅师。一日因见桃花忽然悟道。以一偈呈于沩山曰。三十年来寻剑客。几逢叶落又抽枝。自从一见桃花后。直至如今更不疑。沩山曰。从缘悟入永无退失。汝善护持。时玄沙闻举乃云。谛当甚谛。当敢保老兄未彻在。故号周遮。是宛转未许之义也</p><p>会得南泉亲的旨 南泉愿禅师。因与陆亘大夫坐次。大夫曰。肇法师也甚奇特。解道天地与我同根。万物与我一体。南泉以手指庭前一株花云。大夫时人见此一株花如梦相似也</p><p>东村王老卖甜瓜 当行中买卖。不许外人。知。噫时人皆道王老卖瓜。以因行花得佛满果。或云。王老是南泉。常自呼为王老师。切莫错会。何则。南泉呌大夫。莺吟堤畔柳。以手指庭花。蝶舞树头春。恐人不领。又出王老卖瓜绝情之语。若更不明夷门亡</p><p>合 合取唇皮。却较[此/夕]子</p><p>严 权实俱通。<a href=\"/remen/yinguo.html\" class=\"keylink\" target=\"_blank\">因果</a>两严</p><p>严 叹上能严智大。起下更互通依</p><p>因果相兼 运普贤万行因花。严遮那十身满果。故曰相兼也</p><p>智为钩行作帘 权实二智导物冥真。如廉得钩收卷。有则理事二行妙合天真。如门得廉遮魔外。故斯乃明能严因。行下明所严果德也</p><p>长空云起 云喻如理智。空比法身也</p><p>锦上花添 花喻如量智。锦比报身也</p><p>一轮晃秋夜千派落寒蟾 月喻智也。秋夜比法身也。千派类报身善应群器。斯则现自他受用。是理量双融智</p><p>净秽楼阁重叠 二十重<a href=\"/remen/huazang.html\" class=\"keylink\" target=\"_blank\">华藏</a>世界。染净区分。百万亿佛国庄严。楼阁无尽。二种依报更互通依种种相容。故曰重叠也</p><p>圣凡影像交参 四圣六凡。若灯影像交互相参同时包遍。此明二种正报也。李长者云。依正二报身土交参。上二句明混融无碍智也</p><p>若人欲了个中意苦者苦兮甜者甜 会得舌根知味者。黄连甘草尽圆通</p><p>知 众妙之门。于斯显矣</p><p>经 体则声名句文。义乃贯摄常法</p><p>经 叹上一乘教大。起下圆别幽深</p><p>万古芳馨 <a href=\"/remen/zhengfa.html\" class=\"keylink\" target=\"_blank\">正法</a>一千年。像法一千年。末法一万年尽末法数。故曰万古。声教流传。如香远腾也</p><p>花得线免凋零 西天<a href=\"/\" class=\"keylink\" target=\"_blank\">佛教</a>。呼之为线。取贯花作缨络。不失堕义。此方儒典称经。取经纬相织为义。其理颇同也</p><p>尘中剖出 华严五十一偈云。如有大经卷。量等三千界。在一微尘内。一切尘悉然。有一聪慧人。净眼悉明见。破尘出经卷。普<a href=\"/remen/154932.html\" class=\"keylink\" target=\"_blank\">饶益</a>众生。佛智亦如是。遍在众生心。<a href=\"/remen/wangxiang.html\" class=\"keylink\" target=\"_blank\">妄想</a>之所缠。不觉亦不知。诸佛大慈悲。令其除妄想。如是乃出现。饶益诸菩萨。清凉云剖微尘之经卷。念念果成</p><p>言下惺惺 且如憍陈那五比丘等。初闻佛于鹿野苑中说法。悟<a href=\"/remen/sidi.html\" class=\"keylink\" target=\"_blank\">四谛</a>人空。皆证阿罗汉果。圭峰云。一言之下心地开通。一轴之中义天朗耀。自余闻经悟道之者。不可具引也</p><p>四流波浪息 十地品云。欲流有流无明流。见流。相续起心。漂流<a href=\"/remen/kuhai.html\" class=\"keylink\" target=\"_blank\">苦海</a>。难得出离。今闻圆音顿悟心源。湛然凝寂不随四流。是息<a href=\"/remen/shengsi.html\" class=\"keylink\" target=\"_blank\">生死</a>之波浪矣</p><p>六国得安宁 谓迷时于六根境内各有一类心心所法。识于自境之内取舍无休。如国有贼不得安静。今则因经证性达妄全真。根境不偶识魔自消。似国无贼故得安宁矣</p><p>这回朝看暮转 因指见月何妨时戏。指端悟教。通真岂碍。随流看转。如有僧问药山云。和尚寻常诫人不令看经。何故却自看耶。山云我要遮眼。是此意也</p><p>休更拔楔抽钉 二执<a href=\"/remen/erzhang.html\" class=\"keylink\" target=\"_blank\">二障</a>于真理中。若钉楔在于木内。难以除之。今既闻经解悟。执障俱消。更说甚么转凡成圣。古德云。道泰不传天子令。时清休唱太平歌</p><p>昨夜长天吼霹雳金刚推倒望州亭 泥牛哮吼谁是知音。然则大经圆音。若霹雳震于乾坤。无声之声。似泥人推倒华亭。这般穿凿一场好笑。且道如何是此一卷经。大师云</p><p>哂 句里呈机。堪悲堪笑</p><p>咄 七字经题。一喝历然</p><p>咄 叹上<a href=\"/remen/xianliang.html\" class=\"keylink\" target=\"_blank\">现量</a>机大。起下<a href=\"/remen/sangen.html\" class=\"keylink\" target=\"_blank\">三根</a>获益</p><p>无知枯杌 不得大经。何异朽木</p><p>臭形骸皮裹骨 不妨道着。永嘉云。深嗟懵憧顽皮靼。大经云。譬如生盲不见日月光。亦为作饶益。颂下根人也</p><p>精精冥冥 半明半暗</p><p>恍恍惚惚 谓中根人。乍闻大经说。初发心时便摄五位而成正觉。暂尔闻熏。足不放光。三圆十地。语惊凡听理出常情。恍惚惊疑。若存若忘。性莫能决定也</p><p>金乌旸谷生玉兔咸池没 金乌急玉兔速。不可展事见夷门也。然虽如是。扶桑国有山。号曰旸谷。取日出貌也。咸者<a href=\"/ctwh/jing/13j/zhouyi.html\" class=\"keylink\" target=\"_blank\">周易</a>卦也。兑上艮下矣。象曰。山上有泽咸。今夷门意取日没西山泽也。又日出结上二根获益。起下上根顿证矣。经云。譬如日光出现时。先照山王次余山。后照高源及大地。而日未始有分别。月没者。比上根悟理难以传受韬其光耳。故下云</p><p>且恁迟驽迟骀。休话俊鹰俊鹘 且恁者。不尽之辞也。驽骀者。蹇人钝马也。喻上智通明大经玄奥。又悟祖域幽宗。罕遇知音。不能传授。故且混俗佯痴佯钝说。甚么如鹰似鹘之俊。到此一笔句下。清凉云。调高格寡。唱极应希。难得其人也</p><p>大方广佛华严经打破无明山鬼窟 一丸疗众病。不假药方多。若不得后语前话难圆然。而如是一法普益三机。其在兹焉。故<a href=\"/remen/ganying.html\" class=\"keylink\" target=\"_blank\">感应</a>传云。闻七字之<a href=\"/remen/gongde.html\" class=\"keylink\" target=\"_blank\">功德</a>不堕修罗。念一偈之殊勋脱离<a href=\"/remen/diyu.html\" class=\"keylink\" target=\"_blank\">地狱</a>。又恁么去也。毕竟合如何。夷门云</p><p>斩 利刀斩断俱忘像。千古令人爱作家。山野云。俭</p><p>修大方广佛华严法界观门有三重 撮略本章精义。岂敢妄。如穿凿义曰。修者。<a href=\"/remen/zhiguan.html\" class=\"keylink\" target=\"_blank\">止观</a>熏习造诣也。止观者。能入之法也。妙绝诸缘曰止。幽灵独耀曰观。因名止观。果名定慧。止为观体。观为止用。以此两法双融照无尽之妙境也。熏习者。正明其修也。造诣者。修之趣也。用止观二法熏习其心。成造入之妙行。大方广佛华严者。所依经也。下七字。能依观文也。大方广所证法也。佛华严者。能证人也。大者。体也。诸佛众生之心体也。方广者。即体之相用也。佛者。果人也。华严。因人也。华喻普贤万行。严即文殊大智。大智为主运于万行。严大方广而成<a href=\"/remen/foguo.html\" class=\"keylink\" target=\"_blank\">佛果</a>也。法界者。所观三重妙境也。总该万有统唯一真。更无别法但一心耳。谓一心有轨持故。名之为法。有性分故复立界名矣。真心不变自体曰持。随缘成德曰轨。成事差别曰分。体空同一曰性。故知法界即心之义用也。观者。能观净慧也。情尽见除也。情谓识情。通诸妄心。见谓推求。总目诸见。谓颠倒推求乖背正理。今都除之。方可契合三重妙境也。门者。即能诠之教。此八九纸之文也。兼所诠义。是观智所游履之门也。有三重者。除事法界也。谓事不独立矣。故法界宗中无孤单法。离理无事。若独观之。即是情计之境。故今除之也。若以六相释此题者。总者。举体不分。别者分总成别。同者。别别带总。异者。各谈功能。成者。更互相资。坏者。各住自位。一一法上六相皆然。又修者。总贯一题。为悟入之先。大者。当体得名。常遍为义。方者。就法得名。轨持为义。广者。从用得名。包博为义。佛者。就人得名。觉照为义。华者。从喻得名。惑果严身为义。严者。功用受称。资庄为义。法界者。从轨持性分得名。交彻融摄为义。观者。摄境从心得名。忘情了法为义。门者。从出入无拥得名。能生妙智为义。有三重者 真空观第一。于中略开四句十门。拣情妄以显用也 理事无碍观第二。于中十门分别。融事理以显用也 周遍含容观第三。于中十门分别。摄事事以显玄也</p><p>真空观第一 着语云。题目分明。好个入路。义曰。拣非虚<a href=\"/remen/wangnian.html\" class=\"keylink\" target=\"_blank\">妄念</a>虑曰真。拣非形碍色相曰空。依一心体义用立名矣。观者。无分别如理妙智也。妄情了法摄境从心得名也。绝相离念不空之空。玄寂独存端第一。此门行离相之行。运如理之智。除断空实色之情。离能证所证之见。契实际之真空。具真常之妙德。有斯次第行布。略开四句十门。既然。垂手入缠不免科分多段</p><p>一会色归空观 镕瓶盆钗钏为一金。变乳酪酥醍作一味。义曰。融会缘生幻色归于真空矣。观者。能观智也。从所观境得名。或可所归空是体也。观是智用。依主持业二种释也。下皆同此。心通者。可会可归。意闭者。须遣须除。妄情久执难除。故作四门分别矣</p><p>一拣断空 切忌错认故须拮却。然有夷门所下之语。此不合著语。曲为初学更代一转语。亦不妨也。义曰。拣者。通能所也。下五皆同。择去妄执存真法也。斯拣外道小乘人着断灭空病耳。观云。一幻色不即断空。是所拣也。以幻色即真空故。是能拣法也。下皆同此</p><p>无物可断本来寂灭 此是夷门所下拣断空空空语。意显真空外无断灭空。因妄计成。物本寂然。无非真空也。故法华云。诸法从本来。常自寂灭相 颂曰(下皆合有准此略之)</p><p>真空不坏有 就路还家。有何不可。此颂灭色。明空之病。疏云。如穿井除土。出空要须灭色。中论云。先有而后无。是为断灭。今简易此故云不坏有也。论肇云。岂待割宰以求通哉。白乐天云。不离妄有而得真空矣</p><p>离色非真空 切忌话作雨橛。弃有着空是错。此颂离色明空之病。疏云。空在色外如墙。处不空墙外是空。永嘉云。弃有着空病亦然还如避溺而投火矣</p><p>惊觉(去声呼之)声闻梦 涅槃床上梦。闻教忽然醒。此颂着空断灭之病。谓此等人心外取法。灭色明空。执蕴界等实有自体。妄计未来诸根境灭以为涅槃。便乃厌苦欣寂灰身灭智。永同太虚取寂为乐也。故帝心禅师。集大经中真空不坏幻有之义。用惊趣寂声闻回心向大。若不回心。如作长夜之大梦耳。何时而觉寤矣。疏二乘断灭归于涅槃</p><p>豁开外道蒙 拨去无明翳。闪出旧精明。此颂凡外拨无因果之病耳。心游道外。故曰外道。谓彼凡夫不知<a href=\"/remen/sanjie.html\" class=\"keylink\" target=\"_blank\">三界</a>唯心万形由业。因果不断生死相续。自计执云。诸无因自然而有。聚而为有。散而为无。神灭形离。根无来报。疏云。外道断灭归于太虚。此二种人既蒙法力。回心决定兵随印转</p><p>有星皆拱北无水不朝东 毕竟水潮沧海去。到头云觅故山归。此颂会色归空。如拱北潮东无有不归者也</p><p>转面观诸法都来一照中 瞥然心自醒。妄计悉归真。此颂声闻外道回头返[覤-儿+豆]。前执断空尽归真空智照之中。肇论云。<a href=\"/remen/zhendi.html\" class=\"keylink\" target=\"_blank\">真谛</a>无兔马之遗。<a href=\"/remen/banruo.html\" class=\"keylink\" target=\"_blank\">般若</a>无不穷之鉴也</p><p>二拣实色 不知蹈破茄子。一夜虾[虫*麻]索命。义曰。谓凡夫执色实有自体。以青黄之相。非是真空之理。疏云。以闻经说色空不知色性空。便执色相以为真空。计色不忘。故须拣也。观云。二实色不即真空。实色是所拣。以幻色即真空。故是能拣法也</p><p>物本寂然因计成有 依他境寂遍计执而似有。古德云。妄计因成执。迷绳谓是蛇</p><p>镜里元无影影虚显镜明水因有月方知净。天为无云始见高。此颂真空中无实色也。幻色无体。以显真空也</p><p>空中何有色 本来无一物。何假拂尘埃。此颂青黄无体莫不皆空。故云。即空真理也。然疏中空有三义以破于色。谓无边义无坏义无杂义。显世间<a href=\"/remen/xukong.html\" class=\"keylink\" target=\"_blank\">虚空</a>中尚无色法可存。况真空理中而有实色于中可存焉</p><p>有色为迷盲 一翳在眼。空花乱坠。此颂以青黄之相。非是真空之理。故云。不即空也。拣凡夫执色实有体在空中包含矣。兼拣初心菩萨计色相。以为真空之病。不拣二乘人。彼无此执也</p><p>了幻幻非幻 糊饼面成人尽信。秤锤是铁我无疑。此颂色法缘会所成。如幻师术所成像。以智了知元无自体。即是真空。<a href=\"/fojing/yuanjuejing/yuanwen.html\" class=\"keylink\" target=\"_blank\">圆觉经</a>云。幻灭灭故非幻不灭。非幻者即是真空也</p><p>当生生不生 石牛吞华岳。木女产婴儿。此颂幻色仗缘而生。缘无<a href=\"/remen/zixing.html\" class=\"keylink\" target=\"_blank\">自性</a>生无生相。虽生不生也。然幻生幻灭。他岂然哉。或有外疑云。幻而非幻。生而不生。如何是非幻不生之的旨。故下云</p><p>终南的的旨日午打三更 半夜日头明。不识大疲极。此颂不犯无生玄旨妙会非幻幽宗。帝心密显双融。夷门傍通一线。真可谓语带玄而无路。舌头谈而不谈。终南者。长安南寿山名也。帝心生居于此。今举起辨人。故曰终南也</p><p>三双拣断实 两岸芦花色正[糸*羊]。一阵金风暗除扫。义曰。前虽己拣约偏执而除之。今则双遣以显同时。此以幻色即不即法。拣去断空实色之情计讫。观云。二实色不即真空。实色是所拣。以幻色即真空故。不即断空。断空是所拣也</p><p>有无不计是非香绝 二执既遣。那有能遣为是所遣为非。故曰冥绝也</p><p>休厌黑暗女莫怜功德天 一念无私照。忧喜悉皆除。此颂喻显双遣也。<a href=\"/fojing/niepanjing/\" class=\"keylink\" target=\"_blank\">涅槃经</a>说。有一女。名曰功德天。常在前行问人求宿。人问之。汝何能也。彼女答曰。我所至处。人民和合悉皆欢喜。人遂留矣。说住未久。又见一女在门外立。主人问曰。汝何人也。答曰。我名黑暗。亦来求止。主人曰。汝何能也。彼女答曰。我所至处。令人忧怖全家不乐。人曰。尔去。吾不用汝。女曰。汝太愚也。吾之妹在尔家。我何不往。自从无始已来常相随逐。未常离也。作是语已即入室矣。是时宅主见女人入。果然全家哀哭忧苦也。经意功德天喻人之爱生也。黑暗女喻人之怖死也。有智之者。不怜不厌悉免忧喜。此举双拣之妙况也。三祖云。至道无难。唯嫌拣择。但莫憎爱。洞然明白</p><p><a href=\"/remen/wuxin.html\" class=\"keylink\" target=\"_blank\">无心</a>一亦弃有智二俱捐 两头撒开。中间<a href=\"/remen/fangxia.html\" class=\"keylink\" target=\"_blank\">放下</a>。此颂法合双拣也。无心者二乘人。入灰心定。并断灭外道着空病也。有智者。计常凡夫。并初心菩萨著有病也。既是二执俱舍。方达三界唯心。苟且不然。看取。夷门向下注脚耳</p><p>风送和烟雨池开菡萏莲 雨滴千峰翠。花无一点尘。此颂尘惑俱遣物物唯心。纯是真空更无他法耳。法灯云。岸柳含烟翠。溪花带露鲜。谁人知此意。令我忆南泉</p><p>到头只这是休要问南泉 人有古今异。道无前后殊。此颂达唯心之旨。何必只在于前人哉。法灯云。令我忆南泉。目前实际。同道方知。夷门云。休要问南泉。截断葛藤自肯亲切。然二师举南泉<a href=\"/remen/yinyuan1.html\" class=\"keylink\" target=\"_blank\">因缘</a>。花字颂中具引。且如夷门道只这是旨意如何为当。是指上风送池莲之词。为复是夺人声价也。若定当得出。便见句里呈机劈面来。烁迦罗眼绝纤埃。苟或未明只这之机。显理颂中全然漏豆也</p><p>四显理 尘垢尽时光始现。心法双亡性即真。义曰。前断实情境俱尽显出一真之理。观云。凡是色法必不异真空。以诸法必无性故。是故幻色即真空。故依他无性即圆成矣</p><p>头头物物独曜无私 万像光中独露身。唯人自肯乃方亲</p><p>云散家家月 昨夜浮云风扫尽。一轮明月满山川此颂云喻。依他相虚前已除之。今显理如月。即家家人人心地明白矣</p><p>情蠲处处彰 情忘开正眼。触处见全真。此颂遍计情除。处处物物一真独露。下云</p><p>晓风杨柳路春色杏花墙暑雨琴棋润熏飙枕箪凉 唯心的的旨。物物露真机。此颂一真之理。处处昭彰也。法灯云。谁信天真佛。兴悲几万般。蓼花开古岸。白鹭立沙[土*難]。露滴庭莎长。云收溪月寒。头头垂示处。仔细好生看。肇论云。物我同根是非一气潜微幽隐。殆非群情之所尽耳</p><p>无依无用处便是法中王 谛观法王法。法王法如是。此颂无依者。拣去断实依他境也。无用者。亡二执遍计情用也。法王者。三界依正所归之主也。今正结显缘幻色会归真空之理也。明证此理是法空之王矣。若明空即色观中独王三界。故曰法王。次当辨矣</p><p>二明空即色观 密移一步。大地逢春。义曰。此辨真空不异幻色也。一一反上以成中道。更无别义也。然妙解者。回光返照不守虚凝。担板者。只见一边。堕坑落堑。曲为担板流。重宣四句偈也</p><p>一拣断空 前来虽点破。疑情恐未消。义曰。前门约境。此约心拣之。然文势相翻成后二门之义。观云。一断空不即幻色。断空是所拣也。以真空即幻色。是能拣法也</p><p>境空心寂言不顿彰 色归空已闻命。空即色而愿闻</p><p>色空空色难 会色归空犹易。明空即色尤难。此颂色空者。前门以三义破色似易领解。此门即空为色难可比况。亦难解会。故曰明空即色难也</p><p>子细思量看 事不厌细。再思可矣。此颂诫会色归空之人。不令守空而住。住则成断空之病。与外道无异也。故曰子细看耳</p><p>外道计冥谛 莫将堤岸柳。唤作古岩松。此颂<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>云。大慧。或有外道。有觉二十五真实作涅槃想。谓彼教中立二十五种谛理。最初一谛号为冥性谛。计以为常。皆二十五名神我。亦计为常。我思胜境冥性变即。二十三谛为我受用。我既受用。为境缠缚不得<a href=\"/remen/jietuo.html\" class=\"keylink\" target=\"_blank\">解脱</a>。我若不思冥谛不变。既无缠缚我即解脱。名为涅槃又<a href=\"/fojing/lengyanjing/quanwen.html\" class=\"keylink\" target=\"_blank\">楞严经</a>云。分别都无非色非空。拘舍离等昧为冥谛也</p><p>声闻趣涅槃 只见锥头利。不见凿头方。此颂涅槃者。此翻灭度无为圆寂三义。为二乘人厌生死之苦受。欣涅槃之寂乐。舍有余而趣无余。昧本觉而成空病矣。檐寂情深。故成不回病耳</p><p>只知云冉冉不觉水漫漫 徐六担板。只见一边。此颂冉冉者。云行貌也。漫漫者。大水行貌也。谓小乘外道认小为大。以妄为真。只知其一也</p><p>月落蒹葭岸何人把钓竿 身闲临苇岸。心静乐烟波。此颂上句约境明空。下句约人即色也。如把钓竿人。心心只在钓竿头。何落空之有也。肇论云。诸家通第一义谛。皆言。廓然空寂。无有<a href=\"/remen/shengren.html\" class=\"keylink\" target=\"_blank\">圣人</a>。乃至若无圣人。知无者谁。谁与道游明空即色。妙解潜彰于斯显然</p><p>二拣实色 已除鼻上泥痕。更遣心头妄计。义曰。谓彼凡夫妄计色法实有自体情执难忘。故再拣耳。观云。二真空不即实色。实色是所拣。以真空即幻色故。是能拣法也</p><p>空既即色何色之有 真既成渠。实渠何立</p><p>水冻结成冰心迷境界萦 法喻双彰。二妄显然。此颂冰仗朔风缘成。心因妄境迷执。二俱无体。是所拣也</p><p>水消元旧水心悟本无生 法喻齐举。心境全真。此颂妄冰消而清水现。真心悟而本无生</p><p>矿秽仍须炼 埋尘大宝。须设治方。此颂除实色之情。必假观智之力。去矿内之石。须重重而炼过可矣</p><p>真金岂用烹 一成真金体。不复重为矿。此颂喻圣人悟真空之后。不复再同凡夫见妄色也。然而如是我有试金石也。须重验过。若见十分色。不设余门矣。理事门中要成器用。数数入火。又且何妨</p><p>一轮秋夜月何处不分明 此夜一轮满。清光何处无。此颂实色妄情云尽圆明。心月全彰也。处处分明。皎然独露</p><p>三双拣断实 心境既双遣。断实一齐休。义曰。前虽单拣遍计之情。今显同时。故曰双拣。此以真空即不即法。拣去断空实色之情计讫。观云。三断空不即幻色。断空是所拣。以真空即幻色故。真空不即实色。实色是所拣也</p><p>彼此俱亡湛然寂静 二病既瘥。一体轻安</p><p>说有何曾有 须知远烟浪。别有好思量。此颂<a href=\"/remen/faxiang.html\" class=\"keylink\" target=\"_blank\">法相</a>宗。佛言。一切法<a href=\"/remen/wuwo.html\" class=\"keylink\" target=\"_blank\">无我</a>。一切法者。略有五种。细而分之有一百名数。一一有法于赖耶脚下。自有亲生名言种子。至如赖耶识等亦从种生。多谈法相少谈法性。所谈法性亦法相数。如六无为等乃至成佛。皆从修因断障。历三僧祇转识成智。智为能证。二空真理为所证也。从此而学者。多分计一切法实有。自体成计常病者多矣。佛说相教为始空病。空病既除有亦不真。意显中道。故云何曾有</p><p>言无未便无 眼观东南。意在西北。此颂破相宗。且如大般若经八十余科名数。皆是遣执荡相遮境明空。说三性三无性。至于佛德言大空真如。金刚云。凡所有相皆是虚妄。若见诸相非相即见如来。又云。离一切诸相即名诸佛。又般若<a href=\"/fojing/xinjing/yuanwen.html\" class=\"keylink\" target=\"_blank\">心经</a>中所离文中。无世间(三科)谓<a href=\"/remen/wuyun.html\" class=\"keylink\" target=\"_blank\">五蕴</a>十二处十八界。及出世三科。谓四谛十二缘能证所证。亦不可得也。从此而学者。多分计一切法空。成断灭病者多矣。佛虽说空法谓遣执有之计。有执既除空药亦遣。意显中道。故云未便无也。贤首国师判上二种教法。未尽大乘至极之说。为大乘始教</p><p>有无俱不计 二边纯莫立。中道不须安。此颂法性宗。谓佛说终顿经等。圆觉云。有无俱遣。是则名为净觉随顺。又法华涅槃会上。呵小赞大会权归实。三乘同会一佛乘。五性皆归一<a href=\"/remen/foxing.html\" class=\"keylink\" target=\"_blank\">佛性</a>。方尽大乘终实至极之说也。然前来随机设教。为破断常之执。今则二执既遣。中道双融。解真空是不空之空。达妙有是不有之有。故能有无不计妙解双通。既成无功之功。决定功不虚弃</p><p>赏汝髻中珠 重赏之下必有勇夫。此颂。法华云。譬如强力。转轮圣王。兵战有功。赏赐诸物。唯髻中珠。不以与之。如有勇健能为难事。王解髻中明珠赐之。举斯妙况用明契中道之深旨耳。贤首判为终教。方尽大乘至极之说</p><p>覆庇贫和病提携独与孤 <a href=\"/remen/fannao.html\" class=\"keylink\" target=\"_blank\">烦恼</a>海中为雨露。无明山上作云雷。此颂。无法财曰贫。有惑障曰病。凡外病也专自利曰独。阙明导曰孤。小乘病也。是故至圣契中道妙理。空有齐观。运悲智心设权实教。慈荫贫病。智拔孤独。如得轮王髻珠。普资一切也</p><p>回光归去来始觉废功夫 当时不惮穿云路。过后思量愁杀人。此颂至圣出世为一大事因缘出现于世。为众生缘熟而来。众生缘尽而去。非但如今。历劫已来为断常之流难可化度。曲设种种方便引导众生。令离诸着。能事毕矣。后入涅槃。始觉利生废其功夫耳。或可多是来贤人通彻性相二宗。妙达圆顿一乘。见权实方便多门。仰叹先圣云废却多少功夫耶</p><p>四显解 功夫不到不方圆。言语不通非眷属。义曰。前门约境。境相无实归于真空。故云显理也。此门约心。心非断灭不异幻色。故云显解也。观云。四真空即幻色故。凡是真空必不异色。非断灭故</p><p>华严七字经题法界观三十门颂卷上</p><p>注华严经题法界观门颂 卷下</p><p>夷门山广智大师本嵩述</p><p>空即一切总莫动着 动着头角生。落在第二念。今不动着。妙解前生</p><p>阿谁无作用 便是死了底汉。犹棺椁中瞠眼。此颂人人分上活泼泼地皆有作用。是显解也</p><p>作用复由谁 看他家事忙。且道承谁力。此颂人人无不承恩力。指前显理也。今推解不离理也</p><p>当处和根拔 移花兼蝶至。买石得云饶。此颂即理而生解。理为解本。今显即理。故曰和根拔得也</p><p>渠侬由未知 君子若似我。一切法无差。此颂渠儞也。侬我也。南方时语也。今叹理智不相离。人人总不知。目前空即色。遍界野云飞</p><p>虚空云片片旷野草离离 野花开似锦。涧水湛如蓝。此颂真空即幻色而物物明矣。法灯云。今古应无坠。分明在目前。片云生晚谷。孤鹤下遥天。是此义也</p><p>早谙灯是火饭熟已多时 早知今日事。悔不慎当初。此颂前会色归空。是影拣断实之情。唯言显理未云显解也。今此正拣情执遍计。影拣依他境空。悟此解心不离前理大似。不知灯元是火。空忍饥肠耳</p><p>三空色无碍观 大海从鱼跃。长空任鸟飞。义曰。空是真空。不碍幻色。色是幻色。不碍真空。故曰无碍。此则约能观之智有无双照。约所观之境真俗双融。不二而二。以显色空。二而不二。明其无碍。以此为门。出生观智成立趣行之解</p><p>东涌西没元无二法 繁兴大用。起必全真。贤首品云。或于东方入正定。而于西方从定出。乃至如是入出遍十方。是名菩萨三昧力。清凉云。菩萨寂用无涯三昧门。于器世界业用自在也。既曰三昧。岂有二法也</p><p>去住都无我。纵横岂有他 入浪穿云都无挂碍。此颂去住者。三际出入无碍也。纵横者。十方往来自在也。由前八门我法二执都遣。到此空色同如。岂有他法于其间哉。由是竖穷三际横遍十方。为一味之圆通。显二法之无我。非情识之所测。唯同道乃方知。下云</p><p>寒山子抚掌拾德笑呵呵 因何二老呵呵笑。不是同风人不知。此颂斯二散圣。不住那边混迹今时。或笑或歌左右逢源。别有深意</p><p>岭上木人叫溪边石女歌 故国消息断。石虎叫连宵。此颂前八门情尽见除。似木人石女。到此趣行解兴如能叫能歌。岂有情解于其间哉</p><p>色空同一味笑杀杜禅和 当局者迷。傍观者哂。此颂空色无碍踪迹未亡。无寄人前堪悲堪笑。达士可耳。只如杜撰禅和笑个甚么。乃云。我衲僧门下。佛魔并扫光影齐亡。才有少分相应。况更说色说空说一说异。是好笑也</p><p>四泯绝无寄观 混然寂照寒宵永。明暗<a href=\"/remen/yuanrong.html\" class=\"keylink\" target=\"_blank\">圆融</a>未兆前。义曰。泯谓遮泯。泯前八门情执。绝谓止绝。绝九门趣行之解也。然则前门有空可色有色可空。今此门中二俱不立情执两亡。令心绝待都无所寄。以此为门出生观智矣。然初句当般若心经中色即是空。二句当空即是色。三句当色不异空空不异色。此句当是诸法空相至无智亦无得。显法体离一切相。与此真空理同。齐大乘始教</p><p>心若死灰口宜挂壁 欲言言不及。林下好商量。心者无寄观心也。到此圣凡情尽境智俱冥。如死灰遇烦恼薪而不能然。岂可言思而能到也。观中拂迹文云。非言所及。非解所到。令解心如灰。不可以心思也。非言所及。使辨口似壁。不可以口议也</p><p>境空智亦寂 不居明暗室。懒坐正偏床。此颂妙绝能所对待。正显无寄也</p><p>照体露堂堂 照体独立。物我冥一。此讼观智孤朗般若独存。既曰独存。心外无法。法法皆心。下云</p><p>热即普天热凉时匝地凉 灵光独露处。纯一更无杂。此颂心境重重本觉性一。可谓一香一花称性而遍周沙界。一瞻一礼离相而恒对佛前。所以僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。雪窦云。垂手还同万仞崖。正偏何必要安排。既不安排信手拈来。都明此意也</p><p>无心未彻在有意转乖张 无心尚隔一重关。有意固应难趣向。此颂不可。亦不可展转。拂迹之语也。此语亦不受。于观心上都无纤毫。心念犹隔玄津。况乃将前解心欲专此境耶。唯妙契者即物神会。且道有无不可及底句。合作么生会</p><p>要会终南旨春来日渐长 将谓别有奇特。元来天阴地润。此颂泯绝玄趣言象莫测。于无言象中立绝言象之妙。是以终日言而未尝言者也</p><p>理事无碍观第二 山高不碍云舒卷。天静何妨鹤往来。义曰。理者是前真空不变。理事者此门随缘成底事也。然前门但是拣情显理。如金出矿未为器用。今明真理随缘成其事耳。无碍者理事相望体用互收。若不变即随缘理不碍事也。成事即体空事不碍理也。观者权实双融无碍智也。只为此门随缘。所以落在第二。此门行理量双融之行。运权实互融之智。超理事大小之情。离体用一异之见。证理事无碍双融之中道。此门法义已当大乘。同教之极致也。但理事镕融存(九十)亡(七八)逆(五六)顺(三四)通有十门。同一缘起矣。然成五对。一相遍。二相成。三相害。四相即。五相非。且初第一对者</p><p>一理遍于事门 功尽忘依处。转身觉路玄。义曰。一者数之始也。谓一真不变之理。妙能随缘遍于千差事法。观云。一一事中理皆全遍。非是分遍。何以故。彼真理不可分故。以此为门出生观智。行人于此当了法身自性有随缘妙用。正明理不碍事也</p><p>独曜无私对扬有准 应物现形。如水中月</p><p>寂尔本非多随缘处处和 密移一步六门晓。无限风光大地春。此颂玄寂不变体一妙绝群数。故曰非多也。灵鉴随缘用广数而应之。故曰处处和也。正明理遍于事者也</p><p>镕金金作器动水水为波 截琼枝寸寸是宝。析栴檀片片皆香。此颂真理随缘成事显事。事全真矣</p><p>染净元无自圣凡岂有他 应观法界性。一切唯心造。此颂一一依正俱无自性尽。是真随理缘而成。岂有他法而别有体也。故经曰。真如净境界。一泯未常存。能随染净缘。遂分十法界也</p><p>东西南北看那畔不弥陀 <a href=\"/remen/foshen.html\" class=\"keylink\" target=\"_blank\">佛身</a>充满于法界。普现一切群生前。此颂观智精明法眼通彻。见一一尘皆<a href=\"/remen/jingtu.html\" class=\"keylink\" target=\"_blank\">净土</a>。一一心尽弥陀。大经解脱长者云。我欲要见安乐世界阿弥陀佛及十方佛。随意即见</p><p>二事遍于理门 影现建化门头。身游实际理地。义曰。以千差事法各各全遍一真之理。观云。以有分之事于无分之理全同非分同。何以故。此事无别体还如理故。此全遍门。超情离见非世喻能。况如全一大海在一波中。而海非小。如一小波匝于大海。而波非大。此相遍二门。文虽前后法乃同时。此二为总。下八为别。别不离总。为生发义。本正明事不碍理</p><p>由同作异异乃全同 翻手覆手。只是这手</p><p>只由金作器所以器皆金 一点水墨。两处分明。此颂理遍事而金作器。事遍理而器皆金。二门喻显也</p><p>况事唯心现尘尘尽是心 随缘成底事。物物尽全真。此颂三界唯心更无别法</p><p>性空人易信法住圣难任 体空全遍人皆委。法别有体圣难容。此颂缘生事法性空人易信矣。法别有体实住圣难任持。何则圣人证一切法空而成果海。岂别有一法不空者。故古德云。若有一法毗卢堕在凡夫矣。有作性难任者。恐非智者。详之</p><p>缘彻<a href=\"/remen/wuyuan.html\" class=\"keylink\" target=\"_blank\">无缘</a>处缘缘实甚深 法眼通明。方能彻证。此颂能彻观智所彻性空。缘性既空即不变理。故曰甚深也。肇论云缘觉觉缘离以即真矣</p><p>三依理成事门 随缘成妙有。大用独全彰。义曰。事无别体依真理而成。如波因水方得成立。此门唯随缘义也</p><p>明明底事处处施张 山河及大地。全露法王身</p><p>澄湛绝纤尘能为染净因 绝点纯清水。能随风起波。此颂是一心之妙体杳。绝纤尘十。法界之亲因。随缘成矣</p><p>圣凡无异路迷悟有疏亲 染净体一。愚智妄分。此颂四圣六凡所依性一。迷者从识而似疎。悟者就智而全亲。迷悟在于人矣。何关法性者哉</p><p>不变时时隔 无为无事人。犹遭金锁难。此颂隔者。塞而不通也。时时者。长远也。若真如无随缘之用。则真妄长塞而不通也。有僧问法眼云。情生智隔。情未生时如何。师云。隔。是此意也</p><p>随缘日日新 草木精神换。江山气象新。此颂正显此门义也。谓真如能随缘。新新不住成。诸事法若法。有住不名妙用也。且道是何人分上</p><p>披毛戴角者方是个中人 斫倒那边无影树。却来火里又抽枝。此颂随缘人也。谓自古贤圣了证真理。由悲故回入尘劳。由智故方便利物。宗门中唤作异类中人也。丹霞云。戴角披毛异类身。是此意也</p><p>四事能显理门 乾坤尽是黄金骨。万有全彰净妙身。义曰。事法体空为能显也。真理为所显也。观云。以事虚故全事中之理挺然露现。犹如波相虚令水体露现。此门唯体空义也</p><p>青嶂白云谁人分上 然宗门中以青山为体。白云为用。即此体用阿谁分上。要会么。万里江山无异路。一天风月尽吾家</p><p>从缘缘本虚虚则道方孤 若了依他起。无别有圆成。此颂缘无自性事法体空。唯愿一道真空。孤标而独立也</p><p>空谷无音响实由外叫呼 蓦地唤一声。犹如镜中现。此颂空谷者。事法体空因也。外叫者。疎助缘也。显喻因缘无性。是事家用也</p><p>见闻性自离知觉寂然逋 见闻觉知非一一。山河不在镜<a href=\"/remen/zhongguan.html\" class=\"keylink\" target=\"_blank\">中观</a>。此颂离者。舍去也。逋者。悬远也。谓所显真理离一切相。不可以见闻觉知。六情所测也。若以见闻觉知趣求者。舍去此理悬远久矣。维摩经云。法离见闻觉知。若行见闻觉知。则是见闻觉知。非不法也。直须放下情尘回光可耳</p><p>暂尔回头看衣穿露宝珠 水穿瘦骨露。屋破看星眠。此颂衣穿者。事法体空也。宝珠者。理实也。如瞥然放下见闻情念知觉妄心。以观<a href=\"/remen/zhihui.html\" class=\"keylink\" target=\"_blank\">智慧</a>眼[覤-儿+豆]破。一一事中理皆全露。又如贫子还家。遇长者指示衣珠忽自回头。见破衣内果有明珠。随其心而骤富也</p><p>五以理夺事门 实际理地不受一尘。义曰。理为能夺。事为所夺。以一真不变之理。夺尽千差事法也。观云。以离真理外无片事可得。如以水夺波波无不尽。此则水存以坏波令尽。由四门所显之理。到此便为能夺。此门唯不变义也</p><p>摩竭掩室毗耶杜口 摩竭者。唐翻无毒害。以彼国汝无形戮故。佛于兹成道。三七日内不说法也。表名言路绝。状若掩室也毗耶离。唐翻广严。以城中平广严丽故。净名居士示疾。于此会诸菩萨各说<a href=\"/remen/buerfamen.html\" class=\"keylink\" target=\"_blank\">不二法门</a>竟。时文殊问言。何等是菩萨入不二法门。净名默然无言。名为杜口也。且如二圣人。岂可无辨才也。盖辨所不能言也。要会么。欲明空劫未生前。从来<a href=\"/remen/fozu.html\" class=\"keylink\" target=\"_blank\">佛祖</a>岂能宣</p><p>物际独巍巍 从来卓尔独存。不与万法为侣。此颂不变理体独露堂堂。夺尽物之边涯际畔也</p><p>冥真息万机 万机休罢处。一曲韵无私。此颂夺尽千差念虑也</p><p>境闲情淡淡心止思微微 境智冥寂。情忘虑息。此颂所观境既空闲。能缘情虑则淡薄。微细隐也</p><p>差路终迂曲一源绝是非 直截根源佛所印。摘叶寻枝我不能。此颂随相行多岐委曲长劫行之离相行。一路直截是非俱泯。泯无能泯。夺无所夺。一道灵光有何间断也</p><p>纤毫情不挂何处不光辉 皮肤脱落尽。独露一真实。此颂夺尽心境千差显一纯真之智鉴无方而不显现也</p><p>六事能隐理门 佛事门中不舍一法。义曰。事为能隐。理为所隐。由第三成事即理隐也。观云。真理随缘成诸事法。遂令事显理不显也。如水成波动显静隐也。法身<a href=\"/remen/liuzhuan.html\" class=\"keylink\" target=\"_blank\">流转</a>五道。名曰众生。众生现时法身不现。此门唯显成事义也</p><p>浩浩波澜当处澄湛 数峰青翠处。孰委是云根。波澜者。千差事法也。澄湛者。纯清一理也。唯显成事之波。不显湛然理矣</p><p>物物既缘成缘成翳本明 只为随他法。丧却本来真。此颂因随缘而成事。唯显成事而隐理也</p><p>但观波浪起不见水澄清 贪观白浪。失却手篙。此颂约境则唯显俗谛而隐真谛。约人则迷于理而滞于事</p><p>远境危峰小平湖野艇横 莫随境转落今时。恐失本来光彩去。此颂要见即俗之真。信取境唯心耳。野人云。看</p><p>皎然直下事不动却须行 欲穷千里目。更上一层楼。此颂虽达俗谛更须明即俗之真。物物目际皎然明白。不应滞事而迷理。全无变动之见。故曰却须行也</p><p>七真理即事门 随流虽得妙。入海水波潜。义曰。真理者。是五门不变理也。即事者。是三门随缘事也。故成此门不变即随缘义也。则废己同他泯其理也。即真该妄末虽空而非断也。观云。是故此理举体皆事。方为真理。如水即波无动而非湿。故即水是波也</p><p>口中吃饭鼻里出气 眼在眉毛下。鼻子大头垂。明日用平常也</p><p>明明百草头历历复何求 明明开正眼。物物尽圆成。此颂既真理即在事中。更有何物而不具足耶</p><p>求得外边事绝求道自周 有求皆错。无意自亲。此颂心外求法与道悬远。心不求心法法心耳。下云</p><p>花开小砌畔云起远峰头 竹径通幽处。禅房花木深。此颂真理即事物物圆成。但能信手拈来。自然纵横得妙</p><p>好个安身处他人未肯休 含元殿里坐。休更觅长安。此颂好个随缘放旷即事。明真安身立命之处。奈何不肯承当。故未休也</p><p>八事法即理门 元从恁么来。却须恁么去。义曰。事法者。是六门成事体也。理者。是四门体空用也。故成此门成事即体空义。显废己同他泯其事也。即妄彻真源。虽有而非常也。观云。故说众生即如。不待灭也。如波动相举体即水。无异相也</p><p>差即无差波波皆湿 万像纷然。参而无杂物物到空处全空物自闲事空方彻理。物体两闲闲。此颂全空者。真理也。闲者。无用也。物物到此体空而全理。是废是体用也</p><p>丝毫情不尽如隔万重山 差之毫厘。失之千里。此颂万像虽然即真。不可情识会。若带微细情解而会。岂止万重山矣。如将萤火烧须弥山。终不能着也</p><p>但了波中湿何烦镜里颜 但得本莫愁末。此颂波中湿者。事法体空而即理也。镜里颜者。体空也。既以观智了物即真理。何更烦劳推问体空之义也</p><p>旷然平坦路不在白云间 目前无异路。迷者自东西。此颂事法虚旷一际齐平。触目皆真。何劳远求于云外哉</p><p>九真理非事门 水底金乌天上日。眼中童子面前人。义曰。于非异处辨非一也。随缘非有之法身。恒不异事而全理。显示自他俱存理事双全矣。观云。所依非能依。故如即波之水非波。以动湿异故。此门随缘即不变义也</p><p>物物全真一道清净 纯一无杂。非干事也</p><p>露柱木头做时人未敢当 只因分明极。翻令所得迟。此颂露柱者。檐下柱也。随缘义。木头者。不变义也。虽随缘而成露柱。恒非事也。此理难明。未敢承当。故约人叹深也。或可多是无味之谈塞断人口。真理既非其事。谁敢道着。不敢承当也</p><p style></p><div class=\"page marginTB15\"></div><!-- 组件提取 by johon --> <style>.fx{overflow:hidden}.fx .bdsharebuttonbox a{float:left}</style><div class=\"fx\" data-zshare><div class=\"bdsharebuttonbox bdshare-button-style0-16\"><a href=\"#\" class=\"bds_more\" data-cmd=\"more\">分享到:</a><a href=\"#\" class=\"bds_weixin\" data-cmd=\"weixin\" title=\"分享到微信\"></a><a href=\"#\" class=\"bds_tqf\" data-cmd=\"tqf\" title=\"分享到腾讯朋友\"></a><a href=\"#\" class=\"bds_tsina\" data-cmd=\"tsina\" title=\"分享到新浪微博\"></a><a href=\"#\" class=\"bds_sqq\" data-cmd=\"sqq\" title=\"分享到QQ好友\"></a><a href=\"#\" class=\"bds_qzone\" data-cmd=\"qzone\" title=\"分享到QQ空间\"></a></div><script src=\"https://www.hrfjw.com/statics/m_liaotuo/js/zshare.min.js\"></script></div> <div class=\"hengfu marginB20\"><style>#PCMSAD_19732{padding:5px;border-bottom:1px solid #e2e2e2;}#PCMSAD_19732 ul{overflow:hidden;zoom:1;}#PCMSAD_19732 ul li{float:left;width:25%;text-align:center;}#PCMSAD_19732 ul li a{padding:0 5px;display:block;}#PCMSAD_19732 ul li p{height:28px;line-height:28px;overflow:hidden;}#PCMSAD_19732 ul li p a{font-size:0.8em;color:#95918e;}</style><script language=\"javascript\" src=\"https://www.hrfjw.com/caches/hengfu/19732.js\"></script></div><div class=\"arc_pn\"><ul>      <li>上一篇：<a href=\"https://m.hrfjw.com/dazangjing/zzb/5872.html\">华严一乘法界图 第1887部</a></li>      <li>下一篇：<a href=\"https://m.hrfjw.com/dazangjing/zzb/5874.html\">注华严法界观门 第1884部</a></li>    </ul></div><div class=\"hengfu marginB20\"></div><style>.box11 ul li.box11_hover {background: #a44702;color: #f2e8d9;}</style><div class=\"box11 marginB20\">    <b>相关阅读</b>    <ul><li><a href=\"https://m.hrfjw.com/dazangjing/zzb/5878.html\" title=\"华严关脉义记 第1879部\">华严关脉义记 第1879部</a></li><li><a href=\"https://m.hrfjw.com/dazangjing/zzb/5767.html\" title=\"金师子章云间类解 第1880部\">金师子章云间类解 第1880部</a></li><li><a href=\"https://m.hrfjw.com/dazangjing/zzb/5877.html\" title=\"大方广佛华严经金师子章 第1881部\">大方广佛华严经金师子章 第1881部</a></li><li><a href=\"https://m.hrfjw.com/dazangjing/zzb/5876.html\" title=\"三圣圆融观门 第1882部\">三圣圆融观门 第1882部</a></li><li><a href=\"https://m.hrfjw.com/dazangjing/zzb/5875.html\" title=\"华严法界玄镜 第1883部\">华严法界玄镜 第1883部</a></li><li><a href=\"https://m.hrfjw.com/dazangjing/zzb/5874.html\" title=\"注华严法界观门 第1884部\">注华严法界观门 第1884部</a></li><li class=\"box11_hover\"><a href=\"https://m.hrfjw.com/dazangjing/zzb/5873.html\" title=\"注华严经题法界观门颂 第1885部\">注华严经题法界观门颂 第1885部</a></li><li><a href=\"https://m.hrfjw.com/dazangjing/zzb/5755.html\" title=\"原人论 第1886部\">原人论 第1886部</a></li><li><a href=\"https://m.hrfjw.com/dazangjing/zzb/5872.html\" title=\"华严一乘法界图 第1887部\">华严一乘法界图 第1887部</a></li><li><a href=\"https://m.hrfjw.com/dazangjing/zzb/5871.html\" title=\"解迷显智成悲十明论 第1888部\">解迷显智成悲十明论 第1888部</a></li><li><a href=\"https://m.hrfjw.com/dazangjing/zzb/5870.html\" title=\"海印三昧论一卷 第1889部\">海印三昧论一卷 第1889部</a></li>    </ul></div><div class=\"box11 marginB20\">    <b>相关推荐</b>    <a href=\"https://m.hrfjw.com/dazangjing/zzb/5328.html\"><img src=\"https://www.hrfjw.com/statics/images/nopic.gif\" width=\"75\" height=\"75\" alt=\"乐邦遗稿 第1969部\" title=\"乐邦遗稿 第1969部\"></a>    <span><a href=\"https://m.hrfjw.com/dazangjing/zzb/5328.html\">乐邦遗稿 第1969部</a></span>    <p>乐邦遗稿 卷上 乐邦遗稿 并序 四明石芝沙门宗晓编 愚挺志于净业。誓欲均被有情同归实界。故缵集乐邦文类。行于世外余片文只义。暨随所见闻可益扶净业者。续又纪为乐邦遗稿。盖仿儒家典籍拾遗之说也。或辞之繁芿。则略举纲要。虽曰未备。庶少暨见焉。甲子春旦振笔故序 宗晓编</p>    <ul>    <li><a href=\"https://m.hrfjw.com/dazangjing/zzb/5329.html\">赞阿弥陀佛偈 第1978部</a></li>    <li><a href=\"https://m.hrfjw.com/dazangjing/zzb/5751.html\">肇论 第1858部</a></li>    <li><a href=\"https://m.hrfjw.com/dazangjing/zzb/5752.html\">云门匡真禅师广录 第1988部</a></li>    <li><a href=\"https://m.hrfjw.com/dazangjing/zzb/5753.html\">肇论新疏 第1860部</a></li>    <li><a href=\"https://m.hrfjw.com/dazangjing/zzb/5754.html\">宝王三昧念佛直指 第1974部</a></li>    <li><a href=\"https://m.hrfjw.com/dazangjing/zzb/5755.html\">原人论 第1886部</a></li>    <li><a href=\"https://m.hrfjw.com/dazangjing/zzb/5756.html\">法演禅师语录 第1995部</a></li>    <li><a href=\"https://m.hrfjw.com/dazangjing/zzb/5757.html\">汾阳无德禅师语录 第1992部</a></li>    <li><a href=\"https://m.hrfjw.com/dazangjing/zzb/5758.html\">抚州曹山本寂禅师语录 第1987部</a></li>    </ul></div><div class=\"hengfu marginB20\"></div><div class=\"box07\"><b>热门推荐</b><span><a href=\"https://m.hrfjw.com/dazangjing/zzb/5848.html\">修习止观坐禅法要 第1915部</a></span>    <p><a href=\"https://m.hrfjw.com/dazangjing/zzb/5781.html\">[黄檗山断际禅师传心法要 第2012部]</a><a href=\"https://m.hrfjw.com/dazangjing/zzb/5847.html\">[六妙法门 第1917部]</a><a href=\"https://m.hrfjw.com/dazangjing/zzb/dcyz.html\">[大乘义章 第1851部]</a><a href=\"https://m.hrfjw.com/dazangjing/zzb/5770.html\">[鸠摩罗什法师大义 第1856部]</a></p>    <span><a href=\"https://m.hrfjw.com/dazangjing/zzb/bjl.html\">宗镜录 第2016部</a></span>    <p><a href=\"https://m.hrfjw.com/dazangjing/zzb/5325.html\">[摩诃止观 第一卷]</a><a href=\"https://m.hrfjw.com/dazangjing/zzb/5327.html\">[大乘义章 第一卷]</a><a href=\"https://m.hrfjw.com/dazangjing/zzb/5824.html\">[千手眼大悲心咒行法 第1950部]</a><a href=\"https://m.hrfjw.com/dazangjing/zzb/scblmcdfm.html\">[释禅波罗蜜次第法门 第1916部]</a></p></div><div class=\"hengfu marginB20\"></div><div class=\"box05 marginB20\">    <div class=\"tabs\">    <a href=\"https://m.hrfjw.com/fojing/\" class=\"active\">佛经</a>        <a href=\"https://m.hrfjw.com/fozhou/\">佛咒</a>        <a href=\"https://m.hrfjw.com/fjrw/\">人物</a>    </div>    <div class=\"swiper-container\" id=\"swiper02\">        <div class=\"swiper-wrapper\">            <div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fojing/xinjing/\"><img src=\"https://img.hrfjw.com/img/images/fojing/xj02.jpg\" width=\"70\" height=\"70\" alt=\"心经\" title=\"心经\"></a>                                <p><a href=\"https://m.hrfjw.com/fojing/xinjing/\">心经</a></p>                            </li>                            <li>                                <a href=\"https://m.hrfjw.com/fojing/jingangjing/\"><img src=\"https://www.hrfjw.com/uploadfile/small/2014/0828/20140828093555303.jpg\" width=\"70\" height=\"70\" alt=\"金刚经\" title=\"金刚经\"></a>                                <p><a href=\"https://m.hrfjw.com/fojing/jingangjing/\">金刚经</a></p>                            </li>                            <li>                                <a href=\"https://m.hrfjw.com/fojing/dizangjing/\"><img src=\"https://www.hrfjw.com/uploadfile/small/2014/0828/20140828093607864.jpg\" width=\"70\" height=\"70\" alt=\"地藏经\" title=\"地藏经\"></a>                                <p><a href=\"https://m.hrfjw.com/fojing/dizangjing/\">地藏经</a></p>                            </li>                            <li>                                <a href=\"https://m.hrfjw.com/fojing/lengyanjing/\"><img src=\"https://www.hrfjw.com/uploadfile/small/2014/0828/20140828093620822.jpg\" width=\"70\" height=\"70\" alt=\"楞严经\" title=\"楞严经\"></a>                                <p><a href=\"https://m.hrfjw.com/fojing/lengyanjing/\">楞严经</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fojing/xinjing/yuanwen.html\">般若波罗蜜多心经全文</a></li><li><a href=\"https://m.hrfjw.com/fojing/lengyanjing/baihuawen.html\">楞严经白话文</a></li><li><a href=\"https://m.hrfjw.com/fojing/miaofalianhuajing/yuanwen.html\">妙法莲华经全文</a></li><li><a href=\"https://m.hrfjw.com/fojing/jingangjing/39210.html\">《金刚经》全文-金刚经原文、译文及释意</a></li><li><a href=\"https://m.hrfjw.com/fojing/puxianxingyuanpin/yuanwen.html\">普贤行愿品原文</a></li><li><a href=\"https://m.hrfjw.com/fojing/wuliangshoujing/yuanwen.html\">无量寿经原文</a></li><li><a href=\"https://m.hrfjw.com/fojing/xinjing/81809.html\">《心经》诵读、读诵的步骤</a></li><li><a href=\"https://m.hrfjw.com/fojing/yaoshijing/yuanwen.html\">药师经原文</a></li></ul></div><div class=\"cat_more\"><a href=\"https://m.hrfjw.com/fojing/\">进入佛经频道&gt;&gt;</a></div>                </div>            </div>            <div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fozhou/lengyanzhou/\"><img src=\"https://www.hrfjw.com/uploadfile/small/2014/0828/20140828094934946.jpg\" width=\"70\" height=\"70\" alt=\"楞严咒\" title=\"楞严咒\"></a>                                <p><a href=\"https://m.hrfjw.com/fozhou/lengyanzhou/\">楞严咒</a></p>                            </li>                            <li>                                <a href=\"https://m.hrfjw.com/fozhou/dabeizhou/\"><img src=\"https://www.hrfjw.com/uploadfile/small/2014/0828/20140828094940451.jpg\" width=\"70\" height=\"70\" alt=\"大悲咒\" title=\"大悲咒\"></a>                                <p><a href=\"https://m.hrfjw.com/fozhou/dabeizhou/\">大悲咒</a></p>                            </li>                            <li>                                <a href=\"https://m.hrfjw.com/fozhou/zhuntizhou/\"><img src=\"https://www.hrfjw.com/uploadfile/small/2014/0828/20140828094948202.jpg\" width=\"70\" height=\"70\" alt=\"准提咒\" title=\"准提咒\"></a>                                <p><a href=\"https://m.hrfjw.com/fozhou/zhuntizhou/\">准提咒</a></p>                            </li>                            <li>                                <a href=\"https://m.hrfjw.com/fozhou/wangshengzhou/\"><img src=\"https://www.hrfjw.com/uploadfile/small/2014/0828/20140828094957423.jpg\" width=\"70\" height=\"70\" alt=\"往生咒\" title=\"往生咒\"></a>                                <p><a href=\"https://m.hrfjw.com/fozhou/wangshengzhou/\">往生咒</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fozhou/dabeizhou/quanwen.html\">大悲咒全文</a></li><li><a href=\"https://m.hrfjw.com/fozhou/lengyanzhou/quanwen.html\">楞严咒全文</a></li><li><a href=\"https://m.hrfjw.com/fozhou/dabeizhou/zhuyin.html\">大悲咒注音</a></li><li><a href=\"https://m.hrfjw.com/fozhou/shixiaozhou/quanwen.html\">《十小咒》原文全文</a></li><li><a href=\"https://m.hrfjw.com/fozhou/wangshengzhou/zhuyin.html\">往生咒注音</a></li><li><a href=\"https://m.hrfjw.com/fozhou/dabeizhou/huixiang.html\">大悲咒回向文如何念？大悲咒回向文大全</a></li><li><a href=\"https://m.hrfjw.com/fozhou/dabeizhou/dbzssmys.html\">大悲咒是什么意思？为何叫大悲咒？</a></li><li><a href=\"https://m.hrfjw.com/fozhou/lengyanzhou/haochu.html\">楞严咒有什么功效？读诵楞严咒的好处</a></li></ul></div><div class=\"cat_more\"><a href=\"https://m.hrfjw.com/fozhou/\">进入佛咒频道&gt;&gt;</a></div>                </div>            </div><div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fjrw/hcrw/\"><img src=\"https://www.hrfjw.com/uploadfile/small/2014/1202/20141202041254416.jpg\" width=\"70\" height=\"70\" alt=\"汉传佛教人物\" title=\"汉传佛教人物\"></a>                                <p><a href=\"https://m.hrfjw.com/fjrw/hcrw/\">汉传佛教人物</a></p>                            </li>                            <li>                                <a href=\"https://m.hrfjw.com/fjrw/ncrw/\"><img src=\"https://www.hrfjw.com/uploadfile/small/2014/1202/20141202041428842.jpg\" width=\"70\" height=\"70\" alt=\"南传佛教人物\" title=\"南传佛教人物\"></a>                                <p><a href=\"https://m.hrfjw.com/fjrw/ncrw/\">南传佛教人物</a></p>                            </li>                            <li>                                <a href=\"https://m.hrfjw.com/fjrw/jsrw/\"><img src=\"https://www.hrfjw.com/uploadfile/small/2014/1222/20141222113304123.jpg\" width=\"70\" height=\"70\" alt=\"佛教居士人物\" title=\"佛教居士人物\"></a>                                <p><a href=\"https://m.hrfjw.com/fjrw/jsrw/\">佛教居士人物</a></p>                            </li>                            <li>                                <a href=\"https://m.hrfjw.com/fjrw/hcrw/hnds/\"><img src=\"https://img.hrfjw.com/img/images/renwu/spec/hc0052.jpg\" width=\"70\" height=\"70\" alt=\"慧能大师\" title=\"慧能大师\"></a>                                <p><a href=\"https://m.hrfjw.com/fjrw/hcrw/hnds/\">慧能大师</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fjrw/jsrw/nhj/57233.html\">南怀瑾：《心经》隐藏的神奇密码</a></li><li><a href=\"https://m.hrfjw.com/fjrw/hcrw/xyds/96167.html\">星云大师：千江映月</a></li><li><a href=\"https://m.hrfjw.com/fjrw/hcrw/xlfs/90705.html\">心律法师：吃亏是福</a></li><li><a href=\"https://m.hrfjw.com/fjrw/hcrw/wzfs/81345.html\">文珠法师：妙法莲华经</a></li><li><a href=\"https://m.hrfjw.com/fjrw/hcrw/djns/169054.html\">大寂尼师：一般人在家里可以读诵《地藏经》吗？</a></li><li><a href=\"https://m.hrfjw.com/fjrw/hcrw/zrfs/87600.html\">正如法师：念《心经》比《大悲咒》更好吗？</a></li><li><a href=\"https://m.hrfjw.com/fjrw/jsrw/nhj/57502.html\">南怀瑾：我每天晚上一定施食</a></li><li><a href=\"https://m.hrfjw.com/fjrw/hcrw/ygds/100118.html\">印光大师：安士全书白话解</a></li></ul></div><div class=\"cat_more\"><a href=\"https://m.hrfjw.com/fjrw/\">进入人物频道&gt;&gt;</a></div>                </div>            </div>        </div>    </div><script>var tabsSwiper = new Swiper('#swiper02',{speed:500,onSlideChangeStart: function(){$(\".box05 .tabs .active\").removeClass('active')$(\".box05 .tabs a\").eq(tabsSwiper.activeIndex).addClass('active')  }})$(\".box05 .tabs a\").on('touchstart mousedown',function(e){e.preventDefault()$(\".box05 .tabs .active\").removeClass('active')$(this).addClass('active')tabsSwiper.swipeTo( $(this).index() )})$(\".box05 .tabs a\").click(function(e){e.preventDefault()})</script></div><div class=\"hengfu marginB20\"><script language=\"javascript\" src=\"https://www.hrfjw.com/caches/hengfu/19473.js\"></script></div><div class=\"box06 marginB20\"><b>佛教名词</b>    <ul>    <li><a href=\"https://m.hrfjw.com/remen/dazuo.html\">打坐</a></li>    <li><a href=\"https://m.hrfjw.com/remen/niepan.html\">涅槃</a></li>    <li><a href=\"https://m.hrfjw.com/remen/huixiang.html\">回向</a></li>    <li><a href=\"https://m.hrfjw.com/remen/liuzizhenyan.html\">六字真言</a></li>    <li><a href=\"https://m.hrfjw.com/remen/gongde.html\">功德</a></li>    <li><a href=\"https://m.hrfjw.com/remen/xiuxing.html\">修行</a></li>    <li><a href=\"https://m.hrfjw.com/remen/yinyuan.html\">姻缘</a></li>    <li><a href=\"https://m.hrfjw.com/remen/sanmei.html\">三昧</a></li>    <li><a href=\"https://m.hrfjw.com/remen/puti.html\">菩提</a></li>    <li><a href=\"https://m.hrfjw.com/remen/bushi.html\">布施</a></li>    <li><a href=\"https://m.hrfjw.com/remen/chanhui.html\">忏悔</a></li>    <li><a href=\"https://m.hrfjw.com/remen/wuyun.html\">五蕴</a></li>    <li><a href=\"https://m.hrfjw.com/remen/banruo.html\">般若</a></li>    <li><a href=\"https://m.hrfjw.com/remen/lunhui.html\">轮回</a></li>    <li><a href=\"https://m.hrfjw.com/remen/shentong.html\">神通</a></li>    <li><a href=\"https://m.hrfjw.com/remen/zhihui.html\">智慧</a></li>    <li><a href=\"https://m.hrfjw.com/remen/yinyuan1.html\">因缘</a></li>    <li><a href=\"https://m.hrfjw.com/remen/suoposhijie.html\">娑婆世界</a></li>    <li><a href=\"https://m.hrfjw.com/remen/fannao.html\">烦恼</a></li>    <li><a href=\"https://m.hrfjw.com/remen/liudu.html\">六度</a></li>    <li><a href=\"https://m.hrfjw.com/remen/zhongsheng.html\">众生</a></li>    <li><a href=\"https://m.hrfjw.com/remen/fubao.html\">福报</a></li>    <li><a href=\"https://m.hrfjw.com/remen/guiyi.html\">皈依</a></li>    <li><a href=\"https://m.hrfjw.com/remen/qingai.html\">情爱</a></li>    <li><a href=\"https://m.hrfjw.com/remen/jiedinghui.html\">戒定慧</a></li>    <li><a href=\"https://m.hrfjw.com/remen/yinguo.html\">因果</a></li>    <li><a href=\"https://m.hrfjw.com/remen/faxin.html\">发心</a></li>    <li><a href=\"https://m.hrfjw.com/remen/shaoxiang.html\">烧香</a></li>    <li><a href=\"https://m.hrfjw.com/remen/gongyang.html\">供养</a></li>    <li><a href=\"https://m.hrfjw.com/remen/chaodu.html\">超度</a></li>    <li><a href=\"https://m.hrfjw.com/remen/fangxia.html\">放下</a></li>    <li><a href=\"https://m.hrfjw.com/remen/yeli.html\">业力</a></li>    <li><a href=\"https://m.hrfjw.com/remen/jingzuo.html\">静坐</a></li>    <li><a href=\"https://m.hrfjw.com/remen/wuwo.html\">无我</a></li>    <li><a href=\"https://m.hrfjw.com/remen/biqiu.html\">比丘</a></li>    <li><a href=\"https://m.hrfjw.com/remen/fotuo.html\">佛陀</a></li>    <li><a href=\"https://m.hrfjw.com/remen/sanbao.html\">三宝</a></li>    <li><a href=\"https://m.hrfjw.com/remen/chujia.html\">出家</a></li>    <li><a href=\"https://m.hrfjw.com/remen/chanyu.html\">禅语</a></li>    <li><a href=\"https://m.hrfjw.com/remen/niansong.html\">念诵</a></li>    </ul></div><!-- 组件提取 by johon --> <div class=\"foot_z\">    <p><a href=\"https://m.hrfjw.com/\"><b>华人佛教网</b></a>  Copy Rights Reserved @2020</p>    <p>技术问题联络电邮：<a href=\"mailto:cnbuddhist@hotmail.com\" target=\"_blank\"><b>cnbuddhist@hotmail.com</b></a></p></div><script type=\"text/javascript\"> //返回顶部(function() {    var backToTopEle = $('<div class=\"backButton\"><span class=\"backToTop\"></span></div>').appendTo($(\"body\"));        $(\".backToTop\").click(function() {            $(\"html, body\").animate({ scrollTop: 0 }, 200);        });     backToTopFun = function() {        var st = $(document).scrollTop(), winh = $(window).height();        (st > 0)? $(\".backToTop\").show(): $(\".backToTop\").hide();        //IE6下的定位        if (!window.XMLHttpRequest) {            $('.backButton').css(\"top\", st + winh - 166);        }    };    $(window).bind(\"scroll\", backToTopFun);    $(function() { backToTopFun(); }); })();</script><script>//百度统计var _hmt = _hmt || [];(function() {  var hm = document.createElement(\"script\");  hm.src = \"https://hm.baidu.com/hm.js?417a2205a448951af43d4909fbe27118\";  var s = document.getElementsByTagName(\"script\")[0];   s.parentNode.insertBefore(hm, s);})();// 百度推送(function(){    var bp = document.createElement('script');    var curProtocol = window.location.protocol.split(':')[0];    if (curProtocol === 'https') {        bp.src = 'https://zz.bdstatic.com/linksubmit/push.js';    }    else {        bp.src = 'http://push.zhanzhang.baidu.com/push.js';    }    var s = document.getElementsByTagName(\"script\")[0];    s.parentNode.insertBefore(bp, s);})();//360自动收录(function(){var src = \"https://jspassport.ssl.qhimg.com/11.0.1.js?d182b3f28525f2db83acfaaf6e696dba\";document.write('<script src=\"' + src + '\" id=\"sozz\"><\\/script>');})();</script> </div>"
}]