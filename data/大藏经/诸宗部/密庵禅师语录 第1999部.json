[{
    "title": "密庵禅师语录 第1999部",
    "author": "崇岳,了悟",
    "html": "<div class=\"B1_text\"><p>密庵禅师语录 序</p><p>密庵禅师示寂之三年。其得法真子。住灵岩了悟。以老师平生语一编。属(镃)作序。(镃)切谓。老师一见应庵。便明大法。破沙盆语。盛播<a href=\"/remen/conglin.html\" class=\"keylink\" target=\"_blank\">丛林</a>。此无可序者。七镇名山。道满天下。一时龙象。尽出钳锤。此亦无可序者。入对中宸。阐扬<a href=\"/remen/banruo.html\" class=\"keylink\" target=\"_blank\">般若</a>。深契上意。益光宗门。此亦无可序者。然(镃)叨承衣付。义不容默。谨为之序曰。密庵语录一帙。总八十八板。板二十行。行二十字。若于此荐得。许亲见密庵。如或未然。听取一转语。淳熙十五年冬仲月九日。参学张(镃)序</p><p>密庵和尚语录</p><p>密庵和尚住衢州西乌巨山乾明禅院语录</p><p>参学小师崇岳了悟等编</p><p>师于乾道三年八月初一日。就本院受请。升座云。适来未鸣鼓已前。唤作杰上座。而今升座已后。唤作乌巨长老。骤尔更其名易其号。披毛戴角。拖犁拽把。向异类中。头出头没。既然业债难逃。只得<a href=\"/remen/huanxi.html\" class=\"keylink\" target=\"_blank\">欢喜</a>忍受。恁么见得彻去。新长老出世事毕。其或未然。杰上座今日失利。叙谢不录</p><p>复举三圣道。我逢人则出。出则不为人。兴化道。我逢人则不出。出则便为人。后来白云端和尚拈云。二尊宿。各有一处打得着。且道。那个在前。那个在后。师召大众云。白云端和尚错下名言。殊不知。二尊宿。前不至村。后不迭店。直至于今。翻成话霸。何故。字经三写乌焉成马。下座</p><p>入方丈。据座云。此室甚深广大。非语默可及。净名<a href=\"/wenda/jushi/\" class=\"keylink\" target=\"_blank\">居士</a>向遮里。寐语未惺。七<a href=\"/remen/fozu.html\" class=\"keylink\" target=\"_blank\">佛祖</a>师到来。纳败愈甚。杰上座口似乞儿破席袋。又如何施设。喝一喝云。不入洪波里。争见弄潮人</p><p>八月二十二日。就本院开堂。祝圣罢。复拈香云。此一瓣香。收来久矣。欲隐弥露。今日人天普集。不免从头说破。昔年行脚自江西回。拟往四明。方抵婺州智者。却被傍观兄弟。错指路头。撞入衢州明果山中。见个老和尚。列列契契。太杀不近人情。既已将错就错礼了三拜。直至于今。悔之不及。虽然如是。冤有头债有主。爇向炉中。<a href=\"/remen/gongyang.html\" class=\"keylink\" target=\"_blank\">供养</a>末后住天童山第十八代应庵大和尚。用酬法乳之恩。遂敛衣就座。问答罢。乃云。祖师心印。状似铁牛之机。去则印住。住即印破。森罗万象。明暗色空。情与无情。一印印定。更无丝毫透漏。更无丝毫走作。更无丝毫起灭。更无丝毫动摇。如金博金。似水洗水。了绝异缘。逈超诸有。以此寿<a href=\"/remen/shengren.html\" class=\"keylink\" target=\"_blank\">圣人</a>。则天长地久。以此祝贤守。则伊尹周公。以此安乐生民。以此康福天下。以此播扬大教。以此扶竖正宗。然虽如是。且道。印子即今。在什么处。良久击拂子云。雕弓高挂狼烟息。万国歌谣乐太平</p><p>复举保寿开堂。三圣推出一僧。保寿便打。三圣云与么为人。瞎却镇州一城人眼去在。保寿掷下拄杖归方丈。师云。二尊宿。美则美矣。若要扶临济正宗。每人各欠一顿棒在。且道。那里是他欠处。具择<a href=\"/remen/fayan.html\" class=\"keylink\" target=\"_blank\">法眼</a>者。试定当看</p><p>上堂。佛说一切法。为度一切心。我无一切心。何用一切法。既<a href=\"/remen/wuxin.html\" class=\"keylink\" target=\"_blank\">无心</a>。又无法。山河大地。甚处得来。见闻觉知。复是何物。乃喝一喝云。临崖看浒眼。特地一场愁</p><p>上堂。一进一退。一动一静。须信那伽常在定。一擒一纵。一杀一活。四方八面话鱍鱍。嘉州大象吃盐多。陕府铁牛添得渴。若作<a href=\"/remen/fofa.html\" class=\"keylink\" target=\"_blank\">佛法</a>商量。吃铁棒有日在</p><p>上堂。知幻即离。不作方便。以拂子左边击一下云。向遮里荐取。离幻即觉。亦无渐次。以拂子右边击一下云。向遮里荐取。一人发真归元。十方<a href=\"/remen/xukong.html\" class=\"keylink\" target=\"_blank\">虚空</a>。悉皆消殒。以拂子中间划一划云。向遮里荐取。乌巨葛藤。尽被诸人觑破了也。诸人鼻孔眼睛。被乌巨拂子穿却。因什么不觉不知。其间或有一个半个。蓦地知非。黑漆拄杖未放过在。何故。曹溪波浪如相似。无限平人被陆沈</p><p>上堂。僧问。德山托钵意旨如何。师云。无意旨。进云。因什么托钵下僧堂。师云。要行便行。要坐便坐。乃举雪峰和尚示众云。尽大地撮来。如粟米粒大。抛向面前。漆桶不会。打鼓普请看。师云。遮老子。三登投子。九到洞山。做尽计较。末后却向鳌山店里。打个没折合。放声道。今日始是鳌山成道。今日始是鳌山成道。便将大地人物。作自己受用。致令千戴之下。凌辱宗风。乌巨与么告报。不是抑他雪峰。且要天下衲僧。向后各各自有生涯。莫总作遮野狐精见解。喝一喝。下座</p><p>圣节上堂。摩诃衍法。离四句绝百非。诸佛说不到。拂子善提持。乃举起拂子云。还见么。以此祝君寿。寿算等须弥</p><p>上堂。举<a href=\"/remen/shizun.html\" class=\"keylink\" target=\"_blank\">世尊</a>在<a href=\"/remen/lingshan.html\" class=\"keylink\" target=\"_blank\">灵山</a>会上。五百<a href=\"/remen/biqiu.html\" class=\"keylink\" target=\"_blank\">比丘</a>。得四<a href=\"/remen/chanding.html\" class=\"keylink\" target=\"_blank\">禅定</a>。具五<a href=\"/remen/shentong.html\" class=\"keylink\" target=\"_blank\">神通</a>。未得法忍。以<a href=\"/remen/suming.html\" class=\"keylink\" target=\"_blank\">宿命</a>智通。各各自见。过去杀害父母。及诸重罪。于自心内。各各怀疑。于甚深法。不能证入。文殊承佛神力。遂手握利剑。持逼如来。世尊谓文殊曰。住住不应作逆。勿得害吾。吾必被害。为善被害。文殊师利。尔从本来无有我人。内心起时。我必被害。即名为害。于是五百比丘。自悟本心。如梦如幻。于梦幻中。无有我人。乃至能生所生父母。于是五百比丘。同赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。<a href=\"/remen/wuxiang.html\" class=\"keylink\" target=\"_blank\">无相</a>无所生。是中云何杀。师云。为人须为彻。杀人须见血。文殊费尽腕头气力。要且不知此剑来处。带累释迦老子。通身是口也分疎不下。五百比丘恁么悟去。入<a href=\"/remen/diyu.html\" class=\"keylink\" target=\"_blank\">地狱</a>如箭射。忽若踏翻大海。趯倒须弥。云门扇子踍跳上梵天。[祝/土]着帝释鼻孔。东海鲤鱼打一棒。雨似盆倾。又作么生商量。良久云。自从舞得三台后。拍拍元来总是歌上堂。以楔出楔。翻成途辙。以心传心。转见病深。达磨不会当头句。却向嵩山。面壁九年。后代儿孙。承虚接响。扬眉瞬目。行棒行喝。尽是黄叶止啼。乌巨到遮里。直得上天无路。入地无门。咬定牙关。且与诸人和泥合水。卓拄杖一下云。不是一番寒彻骨。争得梅花扑鼻香。下座</p><p>因雪上堂。满目纷纷呈瑞雪。填沟塞壑谁辨别。文殊无处顿浑身。普贤失却真妙诀。乌鵶变作白头鵶。铁树翻成银线结。报诸人瞥不瞥。庭际无人立片时。便是太平底时节。喝一喝。下座</p><p>上堂。举昔日有婆子。供养一庵主。经二十年。常令一女子。送饭给侍。一日令女子抱定云。正与么时如何。主云。枯木倚寒岩。三冬无暖气。女子归举似婆。婆云。我二十年。只供养得个俗汉。遂发起烧却庵。师云。遮个公案。丛林中少有拈提者。杰上座裂破面皮。不免纳败一上。也要诸方检点。乃召大众云。遮婆子。洞房深稳。水泄不通。偏向枯木上糁花。寒岩中发焰。个僧孤身逈逈。惯入洪波。等闲坐断泼天潮。到底身无涓滴水。子细检点将来。敲枷打锁。则不无二人。若是佛法。未梦见在。乌巨与么提持。毕竟意归何处。良久云。一把绿丝收不得。和烟搭在玉栏干</p><p>上堂。有物先天地。无形本寂寥。能为万象主。不逐四时凋。且道。是什么物。有般无鼻孔汉。便道描也描不成。画也画不就。佛眼觑不见。不识不知。如斯理论。正所谓。一句合头语。万劫系驴橛。乌巨有一则语。非是扶宗竖教。且要与天下衲僧。剥尽贴肉汗衫。诸人切须谛听。良久云。匙好挑饭。箸好筴。菜参</p><p>上堂。举僧问梁山。家贼难防时如何。山云。识得不为冤。僧云。识得后如何。山云。贬向无生国里。僧云。莫是他安身立命处也无。山云。死水不藏龙。僧云。如何是活水龙。山云。兴云不吐雾。僧云。忽然倾湫倒嶽时如何。山下绳床把住云。且莫湿着老僧<a href=\"/remen/jiasha.html\" class=\"keylink\" target=\"_blank\">袈裟</a>角。师召大众云。梁山老贼。慈悲太杀。与贼过梯。引入屋里。劫尽家财。搅吵一上。不解剿绝他命根。致令偷心不死。若是乌巨则不然。忽有问家贼难防时如何。便与一刀两断。教他洒洒落落。作一枚白拈贼。到处偷营劫寨。蓦拈拄杖云。遮一队贼汉。来遮里讨什么。下座一时赶散</p><p>上堂。举庞居士颂。十方同聚会。师云。铁壁银山。个个学无为。师云。日月照临。此是选佛场。师云。龙蛇混杂。心空及第归。师云。凡圣同居。蓦拈拄杖横按云。庞居士在遮里坐地。是汝诸人还见么。遂掷下拄杖云。三生六十劫</p><p>上堂。举僧问云门久雨不晴时如何。云门对道劄。师云。大众。云门一劄。干[匒-卄]呍选:K?诓āP朊轴?I。蓦拈拄杖卓一卓云。云门大师。向遮里无出气处。且道。乌巨活人眼在什么处。复卓拄杖云。乃雨忽晴。天清地宁。寒山抚掌。拾得忻忻。恁么会得。旱地遭钉</p><p>李侍郎入山上堂。幽禽噪破那伽定。便见文星入寺来。倒屣门迎开笑面。林泉陟觉起风雷。风雷起处。万岳生春。正眼洞明。十虚无间。手携仲尼日月。腰佩佛祖灵符。在处为瑞为祥。为龟为鉴。墙堑法门。股肱王室。不是神通妙用。亦非法尔如然。何谓如此。自从踏断千差路。便向毗卢顶上行</p><p>上堂。即心即佛。铁牛无骨。非心非佛。空山突兀。不是心不是佛不是物。人从陈州来。却得许州信。报道今年蚕麦熟。风雨时。五糓丰。万民乐。东村王老闻得。嘻嘻而歌曰。从来不唱脱空歌。把火烧山拾田螺。白骼树头鱼扇子。急水滩头鸟作窠。好大众。不是文章四六。亦非少室单传。哆哆和和如荐得。祖师鼻孔一时穿。以拂子击禅床。下座</p><p>上堂。僧问。大龙老倒放痴憨。涧水山花错指南。坚固法身无觅处。千峰盘屈色如蓝。正与么时如何。师云。剔起眉毛直下荐取。进云。直得上无攀仰。下绝己躬。师云。毕竟向甚处安身立命。进云。平生心胆向人倾。师云。犹在半途。进云。忽有问和尚色身败坏。如何是坚固法身。未审如何对他。师云。破草鞋。进云。处处绿杨堪系马。家家门里透长安。便<a href=\"/remen/libai.html\" class=\"keylink\" target=\"_blank\">礼拜</a>。师乃举外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。师云。黄面老子。为人天师。被外道轻轻问着。便见七穿八穴。外道不识好恶。更言大慈大悲。开我迷云。令我得入。正是梦中说梦。外道去后。阿难问。外道有何所证。而言得入。世尊云。如世良马见鞭影而行。师喝云。向什么处去来。黄面老子。当时若下得遮一喝。儿孙未至扫土。众中莫有为黄面老子作主底么。出来与乌巨相见。良久云。吽。下座</p><p>上堂。僧问。有句无句如藤倚树。树倒藤枯。句归何处。师竖起拂子云。还见么。进云。鹞子过新罗。师云。不如礼拜好。师乃云。有句无句如藤倚树。石裂崖崩。毒蛇当路。树倒藤枯悉哩苏嚧。沩山呵呵大笑。和赃捉败了也。且水不洗水一句。作么生道。皇天无亲。唯德是辅</p><p>国清直庵和尚到上堂。云开千嶂出。木落一枝分。相见又无事。不来还忆君。叙谢毕。复举芙蓉和尚一日访实性大师。大师升座。以右手拈拄杖。倚左边云。此事若不是。芙蓉师兄。大难委悉。师召大众云。实性大师。弄巧成拙。钝置他芙蓉师兄。今日国清师兄到来。乌巨也不拈拄杖。亦不与么道。且道与古人。是同是别。良久云。相逢自有知音知。何必清风动天地</p><p>上堂。今朝六月十五。祝圣升堂击鼓。木童火里吹笙。石女云中作舞。也大奇也大奇。天无四壁。地绝八维。五湖四海来入贡。衲僧闻见眼如眉。喝一喝。下座</p><p>解夏上堂。僧问如何是<a href=\"/remen/zhengfa.html\" class=\"keylink\" target=\"_blank\">正法</a>眼。师云。草鞋无爽。进云。只如和尚道破破盆。又作么生。师云。老僧不曾动着舌头。进云。此语已遍天下。师云。杓卜听虚声。师乃云。乌巨今日解夏。乃遵黄面老子。二千年前话霸。验蜡人彻底冰清。护戒珠了无缝罅。唯有露拄灯笼。不肯入遮保社。何故。从来心似铁。端不受差排</p><p>病起上堂。一叶飘空万木秋。翻思光境急川流。若人识得其中意。坐断千差向上头。山僧数日来。似病不病。似安不安。似死不死。方丈里撒屎撒尿。大开眼狂言寐语。直是东西不辨。南北不分。求生不得。求死不得。释迦老子为四生慈父。<a href=\"/remen/sanjie.html\" class=\"keylink\" target=\"_blank\">三界</a>医王。也觅此病起处不得。正当此时。若人救得。山僧点一盏薄荷汤。与伊湿口。若救不得。如人上山。各自努力。阎罗大王不是尔爷。他时打尔鬼骨臀。索饭钱去在。莫言不道</p><p>上堂。天上月圆。人间月半。槌鼓升堂。理旧公案。且作么生是旧公案。车不撗推。理无曲断</p><p>上堂。尽乾坤大地。唤作一句子。担枷带锁。不唤作一句子。业识忙忙。两头俱透脱。净裸裸赤洒洒。没可把。达磨一宗。扫土而尽。所以云门大师道。尽乾坤大地。无丝毫过患。犹是转句。不见一色始是半提。更须知有全提时节。大小云门剑去久矣。方乃刻舟</p><p>上堂。举金峰和尚示众云。老僧二十年前。有老婆心。二十年后无老婆心。时有僧出问。如何是和尚二十年前。有老婆心。峰云。问凡答凡。问圣答圣。僧云。如何是二十年后无老婆心。峰云。问凡不答凡。问圣不答圣。师云。乌巨当时若见。但冷笑两声。这老汉忽若瞥地。自然不堕圣凡窠臼</p><p>上堂。世尊拈花。句贼破家。<a href=\"/remen/jiaye.html\" class=\"keylink\" target=\"_blank\">迦叶</a>微笑。声前失照。雪峰辊毬。双放双收。玄沙未彻。眼中拔屑。云门顾鉴。递相脱赚。俱胝竖指。全无巴鼻。遮一队汉。敌国家财。尽被乌巨藉没了也。直得。上无片瓦。下绝卓锥。却来眉毛缝罅里。埋冤负屈。声声叫道。无恻隐之心非人也。无羞恶之心非人也。无是非之心非人也。乌巨痒处。被他抓着。不觉手之舞之足之蹈之。蓦拈拄杖掷下云。遇救咸放</p><p>上堂。少室单传。衲僧巴鼻。碓嘴生花。驴鸣狗吠。厕坑筹子念摩诃。惊起法身无处避。无处避若为论。蓦拈拄杖卓一卓云。我行荒草里。汝又入深村</p><p>乌巨山乾明禅院语录终</p><p>衢州大中祥符禅寺语录</p><p>参学小师崇岳了悟等编</p><p>上堂。在眼曰见。在耳曰闻。在手执捉。在足运奔。豁开则东西南北。把住则毫发不存。且道。豁开好。把住好。蓦拈拄杖卓一卓云。一气不言含有象。万灵何处谢无私</p><p>上堂。举盘山道。向上一路。千圣不传。慈明和尚道。向上一路。千圣不然。二尊宿与么。大似灵龟曳尾。祥符道。向上一路。掘地觅天</p><p>上堂。静悄悄处跳得出。闹浩浩处可横身。闹浩浩处挨得行。静悄悄处堪驻足。所以。德山据一条白棒。佛来也打。祖来也打。且不坐在闹浩浩静悄悄处。又道。我三十年。不曾打着个独脱底。祥符门下。若有独脱底。正好唤来洗脚</p><p>上堂。月生一。无角铁牛眠少室。月生二。赤脚波斯入闹市。月生三。水生于水。青出于蓝。蓦拈拄杖。横按顾视云。文殊堂里万菩萨。夜来尽向此中参</p><p>谢知事头首上堂。一新一旧。跳出窠旧。一出一入。胡饼里呷汁。一擒一纵。开眼作梦。一照一用。鳝鱼走入麻油瓮。所以道。若论此事。直须挥剑。若不挥剑。渔父捿巢。古人与么。大似将钱买李子。只从赤边咬。且道结角在什么处。蓦拈拄杖卓一卓。下座</p><p>冬至上堂。日南长至。庆无不利。石笋暗抽条。寒岩增暖气。东村王老。半醉半醒。林下道人。没巴没鼻。蓦拈拄杖云。若人于此彻根源。胜似燃灯亲授记。掷拄杖。下座</p><p>上堂。举盐官示众云。虚空为鼓。须弥为槌。是什么人打得。众无语。南泉云。我当时若见。向他道。王老师不打遮破鼓。后来法眼道。南泉何须道遮破鼓。但道不打。自然是个破鼓。师云。盐官提水放火。南泉拨乱灰飞。法眼埋兵掉斗。诸尊宿虽然各出一只手。并无一人性懆下得一槌。只是随例扛鼓。祥符直截与诸人道却。虚空为鼓。须弥为槌。漆桶参堂去</p><p>岁旦上堂。元正一旦。万事成办。大乘小乘。井索钱贯。更问佛法如何。也是秦时[車*度]轹钻</p><p>宝鉴大师请入金刚五藏。师指金刚云。贤劫千佛数。末后最殷勤。倒握降魔杵。高标利物拳。心肝无屈曲。肠胃有区分。神通愿力虽无尽。且为山僧<a href=\"/remen/hufa.html\" class=\"keylink\" target=\"_blank\">护法</a>门</p><p>上堂。譬如掷剑挥空。莫论及之不及。斯乃空轮绝迹。剑刃无亏。正与么时如何。遂顾视左右云。填沟塞壑无人会。雨过夜塘秋水深</p><p>上堂。举药山久不上堂。寺主白云。大众久思和尚示诲。山云。打钟着。寺主打钟。大众云集。山便归方丈。主随后白云。和尚许为众说话。何故一言不措。山云。经有经师。论有论师。又争怪得老僧。后来翠岩芝和尚云。寺主怪药山不为众说话。可谓误他三军。师云。翠岩只具一只眼。殊不知药山归方丈。便是老他三军</p><p>挂寺额上堂。当头一着。坐断誵讹。佛手不能遮。古今为牓样。人天交庆。祖室生辉。南来北来。尽由此门而入。真书大篆。无非法令钳锤。拈拄杖卓一卓。乃召大众云。乾坤未立。世界未形。且道遮一着。落在什么处。遂提起云。看看。海神知贵不知价。留与人间光照夜。掷拄杖。下座</p><p>上堂。不求诸圣。不重已灵。摺折德山棒。哑除临济喝。终日泥猪疥狗。哆哆和和。不记月之大小。岁之余闰。知他是凡耶是圣耶。祥符若放过。三十年后遭人捡点。若不放过。如何道得转身句。喝一喝云。上士由山水。中人坐竹林</p><p>上堂。举文殊问无著。南方佛法如何住持。无著云。末法比丘。少奉<a href=\"/remen/jielv.html\" class=\"keylink\" target=\"_blank\">戒律</a>。又问。多少众。无著云。或三百或五百。无著问文殊。此间佛法如何住持。文殊云。龙蛇混杂。凡圣同居。又问。多少众。文殊云。前三三后三三。乃召大众云。或三百或五百。置之勿论。只如文殊道前三三后三三。如何话会。良久云。竹影扫阶尘不动。月穿潭底水无痕</p><p>上堂。举<a href=\"/fojing/yuanjuejing/yuanwen.html\" class=\"keylink\" target=\"_blank\">圆觉经</a>中道。居一切时。不起<a href=\"/remen/wangnian.html\" class=\"keylink\" target=\"_blank\">妄念</a>。于诸妄心。亦不息灭。住<a href=\"/remen/wangxiang.html\" class=\"keylink\" target=\"_blank\">妄想</a>境。不加了知。于无了知。不辨真实。雪堂和尚拈云。枯树云充叶。凋梅雪作花。击筒方木响。蘸雪吃冬瓜。长天秋水。孤鹜落霞。师云。释迦老子。担得一担矒[目*董]出来。撞着雪堂和尚。添得一担颟顸。祥符不是压良为贱。也要缁素分明。生铁铸牛头。牵犁还拽杷。智者笑忻忻。愚人惊怪差。古往今来几百年。更向鬼门重贴卦。蓦拈拄杖云。看看。释迦老子来也。向诸人道。据虎头收虎尾。第一句下明宗旨。卓一卓下座</p><p>祥府禅寺语录终</p><p>建康府蒋山太平兴国禅寺语录</p><p>参学小师崇岳了悟等编</p><p>入寺。指三门云。无碍<a href=\"/remen/jietuo.html\" class=\"keylink\" target=\"_blank\">解脱</a>门。重重宝楼阁。不劳敛念。八字打开。信脚便行。自然声和响顺。若也踌躇。便见撞墙撞壁</p><p>入佛殿。<a href=\"/remen/shaoxiang.html\" class=\"keylink\" target=\"_blank\">烧香</a>云。因我得礼尔。穷源亲到底。礼拜了烧香。自倒还自起</p><p>上堂。正令全提。十方坐断。千差万别。一句该通。佛与<a href=\"/remen/zhongsheng.html\" class=\"keylink\" target=\"_blank\">众生</a>。皆为剩法。恁么会得。全宾是主。全主是宾。且超越一句。作么生道。良久云。蛊毒之家水莫尝</p><p>圣节上堂。诸佛不说说。祖师不闻闻。留下一转语。千古镇乾坤。且道。是那一转语。蓦起恭身叉手云。皇帝万岁万万岁</p><p>施主请上堂。师据座顾视左右。蓦拈拄杖云。今佛放光明。助发实相义。乃卓一下云。希有诸比丘。是中难比况。复提起云。还见蒋山拄杖子么。朝到西天。暮归唐土。向诸人道。有世界以音声为佛事。有世界以香饭为佛事。有世界以出入息为佛事。复卓一下云。且道。遮个世界。将什么为佛事。掷下拄杖云。阿喇喇。四方八面活鱍鱍</p><p>上堂。月生一。万像不能逃影质。月生二。东行不见西行利。月生三。无言童子口喃喃。背手拈起无星秤子。秤须弥山。重一斤十二两。即不问。诸人且道。<a href=\"/remen/gsyps.html\" class=\"keylink\" target=\"_blank\">观世音菩萨</a>。为什么顶戴弥陀。参</p><p>上堂。一叶落天下秋。南来北往竟悠悠。一句通万机息。上下四维无等匹。西<a href=\"/remen/tianren.html\" class=\"keylink\" target=\"_blank\">天人</a>不会唐言。独坐少林痴面壁。带累儿孙不丈夫。被人唤作白拈贼。乃召大众云。云门念七好参详。宝公不是闲和尚</p><p>上堂。高高处。无物堪比伦。低低处。犹难拟议。一毫端上。立宝王刹。宽廓非外。百草头上。突出妙喜世界。寂寥非内。权实照用并行。敲碎髑髅里眼睛。揑出虚空里骨髓。且听诸人东卜西卜。忽若把断要津。如何通信。八月秋何处热</p><p>上堂。僧问。崔赵公问国一祖师云。<a href=\"/remen/dizi.html\" class=\"keylink\" target=\"_blank\">弟子</a>欲<a href=\"/remen/chujia.html\" class=\"keylink\" target=\"_blank\">出家</a>得否。国一云。出家乃大丈夫事。非将相所能为。意旨如何。师云。来机深辨。进云。若无举鼎拔山力。千里乌锥不易骑。师云。好个衲僧。进云。石门聪和尚举似李都尉。都尉于此悟去时如何。师云。尔且道。他悟得个什么。进云。学道须是铁汉。斫手心头便判。直趣无上<a href=\"/remen/puti.html\" class=\"keylink\" target=\"_blank\">菩提</a>。得失是非莫管。师云。不因上座举。几乎忘却。师乃云。诸佛说不到处。祖师提不起时。一段光彩。尽在蒋山指甲缝里。放行则三头六臂。把住则水泄不通。且道。不放行不把住时如何。日月光天德。山河壮帝居</p><p>上堂。月圆月缺。循途守彻。打破牢关。天宽地宽。圣人以百姓心为心。自然海晏河清。万民乐业。耕而食凿而饮。终日熙熙然。如享太牢。不知帝力。于我何有哉。正与么时。且道。还有佛法道理也无。喝一喝云三点前三点后</p><p>冬至日入新众寮上堂。天不言四时行。地不言万物生。圣人不言。垂衣拱手。万国来王。衲僧不言。移凶星为吉曜。揑大地作伽蓝。裁长补短。革故鼎新。便见玲珑八面。峭峻一方。坐断溪山。包罗风月。且入门一句作么生道。一阳来复后。瑞气自腾腾</p><p>施主追修请上堂。诸佛未出世。达磨不西来。人人抱荆山之璞。个个怀赤水之珠。及乎五叶开敷。千灯续焰。便见<a href=\"/remen/shengsi.html\" class=\"keylink\" target=\"_blank\">生死</a>交谢。寒暑迭迁。北里豪家。昨日歌兮今日哭。蒋山与么告报。大似移花兼蝶至。买石得云饶。诸人若善参详。管取终日。于声色头上坐卧。声色不能染污。终日于生死界中出没。生死不能笼罩。且据个什么道理。便能如是。蓦拈拄杖云。千圣不知何处去。倚天长剑逼人寒</p><p>木庵和尚遗书至。拈香云。大众还识遮尊慈么。虽与我同条生。不与我同条死。稔闻在七闽扬尘兼簸土。凌茂宗风不奈何。今朝喜见清平路。清平路既见。毕竟如何。茶倾三奠。香爇一炉。伏惟尚享</p><p>上堂。举洞山与密师伯同到柏岩。岩问。二上座甚处来。山云。湖南来。岩云。观察使姓什么。山云。不委姓。岩云。名什么。山云。不委名。岩云。还理事也无。山云。自有廊幕在。岩云。还出入也无。山云。不出入。岩云。岂不出入。山拂袖便行。岩次日侵早入堂。召二上座近前云。昨日问上座。不惬老僧意。一夜不安。今请上座别下一转语。若惬老僧意。便开粥相伴过夏。山云。却请和尚问。岩云。岂不出入。山云。太尊贵生。岩乃开粥同过夏。师云。明投暗合。八面玲珑。不犯当头。转身有路。曹洞门下。足可观光。若是临济儿孙。棒折也未放在。当时见他道不委姓。劈胸便与一拳。这里挨得身转。非但开粥相待。亦可明窓下安排。有么有么。喝一喝云。漆桶。参堂去</p><p>上元上堂。今朝上元节。是处挂灯毬。一灯燃百千灯。灯灯相续。重重无尽。如宝丝网。三世诸佛。向光影里出现。六代祖师。向光影里<a href=\"/remen/shuofa.html\" class=\"keylink\" target=\"_blank\">说法</a>度人。四圣六凡。向光影里头出头没。山河大地。向光影里成立。诸人若信得及去。觅其光影来处。了不可得。便乃坐断报化佛头。若信不及。十二时中。被光影使得。七颠八倒</p><p>上堂。举修山主云。是拄不见拄。非拄不见拄。是非已去了。是非里荐取。师喝云。孟春犹寒在。日月几时迁</p><p>上堂。一切数句非数句。与吾灵觉何交涉。毒蛇钻入尔鼻孔。虾蟆咬破尔眼睛。且唤什么作灵觉。有般汉。东西不辨。南北不分。便道。经行及坐卧[口*尒]。吃粥吃饭[口*尒]。正是唤奴作郎。认贼为子。蒋山直截与诸人道却。毗婆尸佛早留心。直至而今不得妙</p><p>蒋山语录终</p><p>常州褒忠显报<a href=\"/remen/huazang.html\" class=\"keylink\" target=\"_blank\">华藏</a>禅寺语录</p><p>参学小师崇岳了悟等编</p><p>师在和州褒禅受请。拈帖云。三回两度推不去。今日依前把不住。不是时节<a href=\"/remen/yinyuan1.html\" class=\"keylink\" target=\"_blank\">因缘</a>。亦非人情之故。既然如是。因什么撞头磕脑。不见道。顺是菩提</p><p>上堂。方脱钟山阶级难。却来遮里养残躯。那知踪迹难遮掩。又见驱驰走使符。使符既至。回避无门。按下云头。和泥合水。便见全宾是主。全主是宾。宾主交参。通同和气。且应时纳祐一句。作么生道。喝一喝云。剑为不平离宝匣。药因救病出金瓶</p><p>入方丈据座云。狮子教儿迷子诀。拟前跳掷早翻身。罗纹结角交锋处。鹘眼临时失却踪。古人与么道。也是徐六担片板</p><p>上堂。僧问。钟山顶上雷声震。华藏海中浪拍天。洗脚上船乘快便。遮回赢得日高眠。如何是到家一句。师云。坐立俨然。进云。流水下山非有意。白云归洞本无心。师云。尔也乱走作么。进云。被和尚捉败。师云劄</p><p>师乃云。昔日文殊大士。三处度夏。一月长者家。一月魔宫。一月淫坊。末后却归世尊会中解制。迦叶欲白槌摈出。才举念。见无量世尊。无量迦叶。无量文殊。世尊云。汝欲摈那个文殊。迦叶尽其神力。槌不能举。后来尊宿拈云。好一槌又却放过。甘作小乘人。师云。尊宿与么。也是盲人摸象。杰上座今夏。蒋山结夏。褒禅破夏。华藏终夏。且道。与文殊是同是别。若道是同。许他具一只眼。若道是别。也许他具一只眼。忽有个不受人瞒底。出来道。长老也好淈[泳-永+盾]。只向他道。淈[泳-永+盾]中。有个分晓处。急须听取。三处移场定是非。顽心全不改毫厘。胡言汉语凭谁会。铁额铜头也皱眉</p><p>次日为太师循忠烈王升座。僧问。大贤化德今犹在。攀感之心动四维。林下道人何以报。聊将无孔笛横吹。师云。知音知后更谁知。进云。知音一句则不问。无孔笛作么生吹。师竖起拂子云。还闻么。进云。五天吹不起。汉地和难齐。师云。又被风吹别调中。进云。只如太师循王。今日深领和尚法音。未审超何地位。师云。泥多佛大。进云。还许学人借水献花也无。师云。又且何妨。进云。亡过无疑登九品。见存此去列三台。师云。只消遮一句。僧礼拜。师乃云。心生种种法生。心灭种种法灭。心法两忘。如挝涂毒鼓。闻者皆丧。又如大火聚。近之则燎却面门。悟之者。立地<a href=\"/remen/chengfo.html\" class=\"keylink\" target=\"_blank\">成佛</a>。迷之者。永劫<a href=\"/remen/lunhui.html\" class=\"keylink\" target=\"_blank\">轮回</a>。所以诸佛所说。唯说此心。祖师所传。唯传此法。灵山会上。五百比丘得之。自悟本心。如梦如幻。于梦幻中。不见有我人众生。广额屠儿得之。挑下屠刀叉手云。我是千佛一数。大集会中。大力魔王得之。便道。我待一切众生成佛净尽。众生界空。无有众生名字。我乃发<a href=\"/remen/putixin.html\" class=\"keylink\" target=\"_blank\">菩提心</a>。岂不是大丈夫。能为大丈夫事。于过量尘沙劫。作过量殊胜佛事。山僧今日。以如是心。说如是法。普请大地众生。有情无情。同入清净大解脱门。与太师循忠烈王。为不请友。同一眼见。同一耳闻。同一受用。作广大殊胜利益。不可思议。且凭个什么道理。便能如是。利剑拂开天地静。霜刃才举斗牛寒。复举世尊因地。布发掩泥。献花于燃灯如来。燃灯见布发处。遂约退众。乃指其地云。此一方地。宜建梵刹。众中有一贤于长者。持标插于指处云。建梵刹已竟。时诸天散花赞言。庶子有大智矣。师云。大众。燃灯指处。滴水冰生。贤于插时。天回地转。于斯见得。古释迦不先。今太师不后。其或未然。更听重下注脚。莫除荆棘建伽蓝。七佛常来此处参。地久天长功不坠。天花时复雨毶毶</p><p>应庵和尚忌日上堂。利剑斩虚空。万象鸣曝曝。年年向斯辰。令人倍发恶。古者道。子不谈父德。虽然。家丑也要外扬。遮老和尚平生事。过头底九百。自云。着草鞋住院。何苦如蚖蛇恋窟。美则美矣。带累不肖儿孙。依模脱出。赞叹者。从他赞上非非想天。毁谤者。谤到空轮水际。众中莫有毁誉不动底么。出来与华萨相见。有么有么。良久。掷下拄杖。高声云。侍者收取拄杖</p><p>上堂。一叶落天下秋。风高云淡。水碧空浮。达磨不会接手句。少林空坐冷啾啾。尀耐云门垛根汉。复于头上更安头。记得僧问云门。达磨九年面壁。意旨如何。门云念七。师喝云。果然只在遮里。良久复云。勘破了也</p><p>解夏上堂。十五日已前。无绳自缚。十五日已后。脚瘦草鞋宽。正当十五日。天无私盖。地无私载。风不鸣条。雨不破块。大家抚掌乐升平。一任东倒及西攂。喝一喝。下座</p><p>上堂。举云门在岭中时。僧问。如何是法身向上事。门云。向上与尔道也不难。且道如何是法身。僧云。请和尚鉴。门云。鉴即且置。作么生说法身。僧云。恁么恁么。门云。此是长连床上学得底。我且问尔。法身还解吃饭也无。僧无语。后有僧举似梁家庵主。主云。云门直得入泥入水。资福云。欠一粒不得。剩一粒不得。师云。云门浑刚打就。生铁铸成。不动钳锤。火星迸散。梁家庵主。冷处着把火。义出丰年。资福闹处爱入头。傍观者哂。华藏据欵结案。也要诸方检点。若也检点得出。生陷无间地狱</p><p>上堂。举僧问赵州。如何是毗卢顶相。州云。老僧自小出家。不曾眼花。应庵和尚拈云。大小赵州语上偏枯。若有问天童如何是毗卢顶相。只对他道。大底大小底小。师云。若向赵州语下见得。坐杀天下衲僧。若向天童语下见得。走杀天下衲僧。忽有问华藏如何是毗卢顶相。只对他道。碌砖</p><p>上堂。秋江清浅时。白鹭和烟岛。良哉观世音。全身入荒草。且出草一句。作么生道。寰中天子敕。草舍家风别</p><p>上堂。举僧问岩头。路逢猛虎时如何。头云拶。师云。岩头具杀人不眨眼底手段。被遮僧一问。却向射垛后亸避。若也检点得出。虽是善因。而招恶果</p><p>上堂。牛头横说竖说。不知有向上关棙子。有般漆桶辈。东西不辨。南北不分。便问如何是向上关棙子。何异开眼尿床。华藏有一转语。不在向上向下。千手大悲摸索不着。多时雨寒无处晒[日*良]。今日普请。<a href=\"/remen/bushi.html\" class=\"keylink\" target=\"_blank\">布施</a>大众。良久云。达磨大师。无当门齿</p><p>上堂。默时说。说时默。寒山逢拾得。拈个秃扫帚。东扫西扫。忽然撞着丰干禅师骑虎出来。<a href=\"/remen/fangxia.html\" class=\"keylink\" target=\"_blank\">放下</a>苕帚。把手呵呵大笑。恰似贩私盐底草贼。有什么共语处。复召大众云。且道。他笑个什么。良久云。东君行正令。花发树南枝。喝一喝</p><p>上堂。拨转天关。掀翻地轴。冰凌上走马。剑刃上翻身。未是衲僧行履处。万年一念。一念万年。罗笼不肯住。呼唤不回头。亦未是衲僧行履处。透脱两重窠臼。别有生机一路。向百草头上。罢却干戈。山僧甘心。生陷无间地狱。是汝诸人。还自捡责么。喝一喝云。漆桶参堂去</p><p>上堂。今朝正月半。普请大家看。过去灯明如来。在汝诸人脚跟下。放光动地。还见么。若也见得。神头鬼面里。元来有人在。若见不得。切忌撞墙撞壁。复举明招到招庆。有度上座问。罗山寻常道。诸方尽是麨饭。惟有罗山是白饭。上座从罗山来。却展手云。白饭请些子。招打两掌。度云。将谓是白饭。元来只是麨饭。招云。痴人棒打不死。度至夜间。举似诸禅客次。招近前云不审。度云。今日便是这个上座下两掌。有[啗-口+王]上座云。不用下掌。就里许作么生道。招云。就里许也道道。[啗-口+王]无对。招云。是尔诸人。一时缚作一束。倒卓向尿闼下。来日相见珍重。师云。寻常向诸人道。终日在洪波浩渺中。舀水相泼。浑身无一点湿。是他明招蹈着遮些子。自然用出闲闲地。惜乎锋头少锐。引得许多葛藤。若是华藏。见他道将谓是白饭。元来只是麨饭。连腮更与两掌。且教遮汉疑三十年</p><p>上堂。二由一有。一亦莫守。一念不生。扬生。左肘。达磨大师。九年面壁[覤-儿+且]不破。黄面老子。三百余会道不着。德山临济咬定牙关。一场懡[怡-台+羅]。华藏到个里如何道之接手句。风暖鸟声碎。日高花影重</p><p>上堂。举同安察和尚问僧。甚么处来。僧云。五台来。察云。还见文殊么。僧展两手。察云。展手颇多。文殊谁睹。僧云。气急杀人。察云。不睹云中雁。焉知沙塞寒。僧云。远趋丈室。乞师一言。察云。孙宾门下。徒话钻龟。僧云。名不浪施。察云。吃茶去。僧便珍重。察云。虽得一场荣。刖却一双足。师云。拳来拳应。踢来踢应。拳踢交参。孰负孰胜。摇头摆尾过牢关。刖足之言谁肯信。虽然。有一处誵讹在。诸人试捡点看</p><p>上堂。僧问。杨岐问慈明。幽鸟语喃喃。辞云入乱峰时如何。明云。我行荒草里。汝又入深村。意旨如何。师云。天共白云晓。水和明月流。进云。应庵道。两个漆桶。失却鼻孔。又作么生。师云。要且扶临济不起。进云。适来和尚恁么道。还扶得也无。师云。老僧更是不奈何。进云。应庵只知他人失却鼻孔。不知自家落尽眉毛。师云。那里是他落尽眉毛处。进云。特地一场愁。师便喝。进云。若非父子至亲。争得赤心片片。师云。上座又错会了。进云。杨岐道。官不容针。更借一问。慈明便喝。又作么生。师云。总是漆桶见解。进云。杨岐云好喝。慈明又喝。杨岐亦喝。慈明连喝两喝。杨岐便礼拜。又作么生。师云。三生六十劫。僧礼拜。师乃云。一槌便成。方木逗圆孔。不假一槌。填沟塞壑少人知。若也脚蹈实地。南州打到北州头。愈见金声玉振。若也半前半后。东土移来西土看。对面隔千山。华藏口似乞儿破席袋。和底一时翻了也。若也会得。干三连坤六段。若也不会。切忌地盈虚</p><p>灵隐佛海禅师遗书至上堂。僧问。昨夜春风偶发恶。掀倒飞来峰倒卓。嘉州大象吃一拳。陕府铁牛攧折角。正与么时。佛海禅师迁化。向什么处去。师云。大众证明。进云。恁么则<a href=\"/remen/fannao.html\" class=\"keylink\" target=\"_blank\">烦恼</a>海中为雨露。无明山下起云雷。师云。川僧得与么[若/(若*若)]苴。师乃云。呼猿洞口。虚空迸裂。鵶飞不度。如行如说。三十三天扑帝钟。打刀须是邠州铁。喝一喝。下座</p><p>上堂。蓦拈拄杖。卓一下云。上来讲赞。无限胜因。拄杖子。平地踍跳。撞倒灯笼露柱。惊起太湖龙王。恶发把须弥山一掴。直得。海晏河清。风恬浪静。狸奴白牯。递相赞言。善哉善哉。风以时雨以时。今年蚕麦熟。五谷登。东村王大嫂家。夜来失却一头水牯牛。浑家大小。寻讨不见肚里热闷。小女阿八从后门出。长声歌曰。寻牛须访迹。学道访无心。迹在牛还在。无心道易寻。山僧闻得呵呵大笑。且道笑个什么。喝一喝云。三十年后</p><p>圣节上堂。灵机廓彻。妙叶无私。智鉴洞明。通途绝迹。一切处现吉祥事。不昧见闻觉知。亘尘沙劫坚密身。突出行住坐卧。天上天下歌有道。五湖四海乐无为。林下道人。将何报德。多子塔前消息在。一回拈出一回新</p><p>上堂。释迦不说说。抝曲作直。迦叶不闻闻。望空启告。马祖即心即佛。挂羊头卖狗肉。赵州勘庵主。贵买贱卖。分文不直。且如文殊是七佛之师。因什么出女子定不得。河天月晕鱼分子。檞叶风微鹿养茸</p><p>上堂。经行及坐卧。常在于其中。做牛便要拖犁拽把。做马便乃[口*銜]铁负鞍。为人原始要终。不求诸圣。不重已灵。或则三条椽下。或则闹市门头。成佛作祖。披毛戴角。上天堂入地狱。担铁枷吃铁棒。总不为分外。百千年后。筑着聱头。拳踢相应。鼻孔辽天。也怪山僧不得。何故。贼无种相鼓笼</p><p>上堂。举僧问云门。死向什么处去。云门对他道。在什么处。师云。云门秉杀人刀活人剑。点检将来。要且不知去处。忽有问华藏死向什么处去。只向他道。薰风自南来。殿阁生微凉</p><p>请典座上堂。举夹山在沩山充典座。沩山一日问。今日堂中吃甚菜。座云。两年同一春。山云。<a href=\"/remen/rufa.html\" class=\"keylink\" target=\"_blank\">如法</a>修事着。座云。龙宿凤巢。师云。柄霸在手。纵夺临时。敲磕将来。百味具足。其中只欠一味。且道。是油是酱。若点检得出。华藏功不浪施。其或未然。更听重下注脚。辅弼宗门有老成。一番提掇一番新。咬姜呷醋知醎淡。便是丛林过量人</p><p>上堂。拈拄杖卓一下云。迷时只迷遮个。复卓一下云。悟时只悟遮个。迷悟两忘。粪扫堆头。重添搕[打-丁+(天/韭)]。莫有向东涌西汲。全机独脱处。道得一句么。若道不得。华藏自道去也。掷拄杖。下座</p><p>上堂。举同安察和尚云。喜醋鸣寒桧。心印是伊传。僧云何必。察云。众中有人在。僧云。同安门下。道绝人荒。察云。胡人饮乳。返怪良医。僧云休休。察云。老鹤入枯池。不见鱼踪迹。师云。动弦别曲。有唱有酬。其唱愈高。其和愈峻。其间郑卫之声。虽则杂然。五音六律。拍拍是令</p><p>华藏禅寺语录终</p><p>临安府径山兴圣万寿禅寺语录</p><p>参学小师崇岳了悟等编</p><p>淳熙四年。正月初七日。师在常州华藏受请。望阙谢恩毕。捧</p><p>敕黄示众云。凤阙颁宣。群生耸耳。当阳拈出。匝地普天。唤回枯木龙吟。别是一壶春色。若也见得。皇恩佛恩一时报毕。其或未然。却请维那。分明宣过</p><p>拈疏云。诸佛说不到处。祖师提不起时。结角罗纹。语言<a href=\"/remen/sanmei.html\" class=\"keylink\" target=\"_blank\">三昧</a>。尽从个里流出。辉腾今古。不堕断常。欲令<a href=\"/remen/sizhong.html\" class=\"keylink\" target=\"_blank\">四众</a>共知。何妨重为说破</p><p>升座拈香。祝圣罢。敛衣就座。僧问。九重丹诏下云端。瑞气融融宇宙宽。拈出少林无孔笛。凭师吹起万年欢。师云。炉烟袅袅。瑞气盘空。进云。拶出虚空为福海。掇转须弥作寿山。师云。不为分外。进云。三圣道。我逢人即出。出则不为人时如何。师云点。进云拶。师云。莫杜撰。进云。八字打开。师云。尔从那门而入。僧喝一喝。师云。几不问过。进云。兴化道。我逢人即不出。出则便为人时如何。师云。重言不当吃。进云。瞒和尚一点不得。师云。一任踍跳。僧礼拜。师乃云。至化无私。大千普应。皇恩广被。岩谷生春。雷动风行。龙骧虎骤。无量殊胜并集。恒沙妙义全彰。不历化城。直登宝所。宝所既至。遇缘即宗。法随法行。法幢随处建立。移身换步。物我一如。各各不相知。法法不相到。且全身奉重一句。作么生道。良久云。天上有星皆拱北。人间无水不朝东</p><p>入寺上堂。僧问。华藏海中张巨网。惯打鲲鲸。凌宵峰顶握钳锤。陶铸佛祖。而今炉鞴既开。一锤便就时如何。师云。漆桶生光。进云。恁么则和尚不妨好手。师云。莫相钝置。进云。僧问应庵和尚。远离光孝。来赴妙严。如何是不动尊。庵云。一别莲城五日程。意旨如何。师云。步步蹈实。进云。既是不动尊。因甚却有五日程。师云。穿天下人鼻孔。进云。和尚远离华藏。来赴径山。如何是不动尊。师云步行。进云。昔日应庵。今朝和尚。师云。老僧不识应庵。进云。今日又争讳得。师云。遭上座检点。僧礼拜。师乃云。未到此间。不妨令人疑着。及乎到来。依前门开八字。楼阁参空。走使文殊普贤。驱驰释迦<a href=\"/remen/mile.html\" class=\"keylink\" target=\"_blank\">弥勒</a>。拈一放一。草偃风行。举一明三。目机铢两。如镜照镜。似空藏空。有佛处。敲枷打锁。无佛处。见兔放鹰。忽若总不与么。如何通信。良久云。云静日月正。雪晴天地春</p><p>淳熙四年。五月初十日。恭奉圣旨。就景德灵隐禅寺开堂。皇帝遣中使。降赐御香。师谢恩捧香示众云。御宝亲封。君王颁赐。不是人间薰陆。亦非海外旃檀。持来价重娑婆。爇处为祥为瑞。光扬佛日。仰赞皇图。山河大地。发欢喜心。蠢动含灵。普薰<a href=\"/remen/zhengjian.html\" class=\"keylink\" target=\"_blank\">正见</a></p><p>判府安抚徽猷度疏。师接乃云。穷诸玄辩。若一毫置于太虚。竭世枢机。到底不离于<a href=\"/remen/zhengnian.html\" class=\"keylink\" target=\"_blank\">正念</a>。复呈起疏。召大众云。正念生也。且道其中事作么生。却烦表白宣读升座拈香云。此一瓣香。恭为祝延今上皇帝圣躬万岁万岁万万岁。皇帝陛下。恭愿圣明御极。膺万国之丕图。贤哲佐时。协千龄之庆会。此一瓣香。恭为祝延光尧寿圣宪天体道。性仁诚德。经武纬文。太上皇帝圣躬万岁万岁万万岁。恭愿尧仁广被。舜德弥新。亿万斯年。永隆睿算。此一瓣香。恭为寿圣齐明广慈太上皇后。中宫皇后。皇太子。皇孙两宫天眷。<a href=\"/remen/zhuangyan.html\" class=\"keylink\" target=\"_blank\">庄严</a>福算。恭愿寿山增峻。福海弥深。同明般若正因。共植金刚种智。此一瓣香。奉为参政相公。参政相公。枢密相公。枢密相公。判部<a href=\"/ctwh/jing/13j/shangshu.html\" class=\"keylink\" target=\"_blank\">尚书</a>。判部侍郎。侍郎。中书舍人。舍人。捧香天使。都知太尉。御带太尉。诸位勋贵。判府安抚徽猷。都运敷文。文武百僚。同资禄算。此一瓣香。爇向炉中。奉为前住明州天童山景德。禅寺第十八代。应庵大和尚。用酬法乳之恩。乃就座。灵隐佛照禅师白槌云。法筵龙象众。当观第一义。师云。正令已行。千差削迹。佛佛从兹授手。祖祖于是相传。恁么会得。便乃高揖释迦。不拜弥勒。其或尚留观听。何妨致问</p><p>僧问。正法眼藏。破颜微笑。密付饮光。<a href=\"/remen/niepan.html\" class=\"keylink\" target=\"_blank\">涅槃</a>妙心。三拜归位。独传二祖。一花五叶。遍界芬芳。当恁么时。的的相承一句。作么生道。师云。须弥顶上浪滔天。进云。大千俱揑聚。祖令正当行。师云。云从龙风从虎。进云。中兴此道。正在今时。未审和尚。将何祝圣。师云。常将日月为天眼。指出须弥作寿山。进云。恁么则舜日尧风无尽时。师云。满口道着。进云。世尊拈花。迦叶微笑。意旨如何。师云。车不横推。理无曲断。进云。世尊道。吾有正法眼藏。分付摩诃大迦叶。又作么生。师云。蛊毒之家水莫尝。进云。只如和尚见应庵。分付个什么。师云。一物也无。进云。争奈破砂盆何。师云。一人传虚。万人传实。僧礼拜。师云。切忌妄通消息</p><p>僧问。演第一义。提最上乘。会凡圣于飞来峰前。集人天于冷泉亭畔。把住则天回地转。放行则海晏河清。当恁么时。且道是谁家风月。师云。人人有分。进云。一片月生海。几家人上楼。师云。一句合头语。万劫系驴橛。进云。肃宗帝问忠国师。如何是十身调御。国师云。檀越蹈毗卢顶上行。意旨如何。师云。今古历然。进云。普光明殿上。拨转铁牛机。师云。此心能有几人知。进云。只如国师道。檀越蹈毗卢顶上行。还明得十身调御也无。师云。料掉没交涉。进云。今日忽有问径山如何是十身调御。作么生祗对。师云。垂手过膝。进云。大唐扶得真天子。曾蹈毗卢顶上行。师云。别是一壶春。僧礼拜。师云。只道得一半。师乃云。祖师心印。状似铁牛之机。去则印住。住则印破。不去不住。当头坐断。千眼顿开。明如杲日。宽若太虚。不可以智知。不可以识识。人人具足。物物圆成。拈一机则千机万机顿赴。说一句则千句万句<a href=\"/remen/liutong.html\" class=\"keylink\" target=\"_blank\">流通</a>。譬如善舞太阿。一不触手。二不堕地。三不住空。又如狮子筋琴。抚之则群音顿绝。所以道。大人具大见。大智得大用。搅长河为酥酪。变大地作黄金。普令一切有情无情。不堕有为。不住无为。富贵不能骄。贫贱不能困各各安其分守其当。直得。尧风荡荡。帝道平平。野老讴歌。渔樵鼓舞。且凭个什么道理。便乃如是。天高群象正。海阔百川朝。谢词不录。复举波斯匿王问佛。胜义谛中。还有世俗谛否。若言其有。智不应一。若言其无。智不应二。一二之义。其义云何。佛言。大王于过去龙光佛所。曾问此义。我今无说。王亦无闻。无说无闻。是名一义二义。师云。拓开天关。蹈翻地轴。言言见谛。句句朝宗。还他过量人。能提过量事。于过量境界中。作过量殊胜佛事。虽然。未免一处誵讹在。今日忽有问径山。胜义谛中。还有世俗谛否。若言其有。智不应一。若言其无。智不应二。一二之义。其义云何。只对道。日月光天德。山河壮帝居。太平何以报。万国尽欢呼。久立众慈。伏惟珍重灵隐佛照禅师白槌云。谛观法王法。法王法如是</p><p>府中归上堂。一出一入。一动一静。洒肆茶坊。红尘闹市。猪肉案头。蓦然筑着磕着。如虎戴角。凛凛风生。及乎归来相见。依旧眉毛乌崒嵂地。且道。是佛法耶世法耶。记得修山主云。具足凡夫法。凡夫不知。具足圣人法。圣人不会。卓拄杖云。一不知。二不会。东西南北转霶霈</p><p>建会上堂。千岩酿秀。万木回春。罗汉会兴。贯通今古。一愿龙王福护。瑞雪快晴。二愿施主归崇。骈臻辐辏。三愿大众同心同德。扶掖丛林。滴水冰生。始终一致。山僧曾有语云。一手不独拍。众手鸣掴掴。豁开三要三玄门。堪与人天为轨则。昔日与么道。今日与么举。也是熟处难忘。复举死心和尚示众云。一人所在也须到。半人所在也须到。无人所在。也须亲到。师云。死心和尚有年有德。语不妄发。如大冶精金。千煅万炼。成绕指之金。然后裁截。并无虚弃。虽然。毕竟意归何处。三边一箭收功后。四海何愁不太平</p><p>结制上堂。今朝十五日。丛林皆结制。径山有条攀条。无条攀例。逼拶露柱灯笼。尽要心空及第。现前普请证明。不妨神通游戏。下座各叙时暄。便是灵山受记。遂拈拄杖云。唯有主丈子。列列挈挈。硗硗誵誵。摇头摆尾道。不是不是。复召大众云。且道拄杖子有什么长处。遂掷下云。不是不是。下座</p><p>请前堂首座鹤林印和尚立僧上堂。佛法无人说。虽慧不能了。去却上头关。面南看北斗。虚空挂剑。杀活临时。鞭起临济瞎驴。放出五祖铁酸豏。尽大地人。亡锋结舌。扶竖佛祖正宗。还他过量人。能持过量事。过量人已见。过量事已闻。且不涉言诠一句。如何通信。下座烦知事头首大众。诣首座寮扣问</p><p>降御香到上堂。天地合其德。日月合其明。四时合其序。风以时。雨以时。国秦时平。民康物阜。万姓四民。合其一心。熙熙焉陶陶焉。一人有庆。兆民赖之。是故林下禅人。居于四民之外。二六时中。据德山棒。担睦州板。驴耕夫牛。夺饥人食。拈一茎草。作丈六金身。将丈六金身。作一茎草。卷舒<a href=\"/remen/zizai.html\" class=\"keylink\" target=\"_blank\">自在</a>。纵夺临时。堪报不报之恩。共助无为之化。复举肃宗帝问忠国师。如何是十身调御。国师道。檀越蹈毗卢顶上行。前日开堂次僧问。如何是十身调御。山僧对他道。垂手过膝。诸人且道。山僧与么答他。与国师是一是二。若道是一。语言参差。若道是二。佛法岂有两般。毕竟如何。大海若知足。百川应倒流</p><p>举后堂演首座立僧上堂。举一不得举二。放过一着。落在第二。径山即不然。举一了举二。截断露布葛藤。突出衲僧巴鼻。如狮子王哮吼一声。壁立万仞。谁敢正眼觑看。一向恁么去。三十年后。何止法堂前。草深一丈。所以释迦老子道。譬如琴瑟箜篌。虽有妙音。若无妙指。终不能发。诸人要知妙音妙指齐发么。下座诣首座寮告香</p><p>天申圣节上堂。心同虚空界。示等虚空法。<a href=\"/remen/zhengde.html\" class=\"keylink\" target=\"_blank\">证得</a>虚空时。无是无非法。既无是又无非。便乃以虚空为正体。以恒沙国土为妙用。以须弥不动之山为寿山。以<a href=\"/remen/gongde.html\" class=\"keylink\" target=\"_blank\">功德</a>甚深之海为福海。包罗万有。津济四生。实天中之天。圣中之圣。适当诞弥之月。仰倾葵藿之诚。一句全提。千祥并集。祝圣君寿。地久天长</p><p>上堂。平白地上。拈起一丝毫头。尽大地人。亡锋结舌。远过恒沙国。近在口皮边。会则碓嘴生花。不会则铁牛[口*銜]草。去却两头机。如何通信。良久云。久雨不晴。脚下泥深三尺</p><p>谢知事上堂。拈拄杖横按云。尔有拄杖子。我与尔拄杖子。尔无拄杖子。我夺尔主丈子。芭蕉老汉。只能瞻前。不能顾后。将<a href=\"/remen/changzhu.html\" class=\"keylink\" target=\"_blank\">常住</a>物私置。草薄花破过头。致令后代儿孙。向拄杖子节目上。曳生节目。凌辱宗风。径山干索索地。有也不与。无也不夺。为甚如此。卓拄杖云。一朝权在手。看取令行时</p><p>出乡上堂。六月炎炎如火热。谁知冷处胜冰雪。红尘闹市等个人。七佛轨仪都漏泄。报龙王须福护。大千揑聚为檀度。一言劄住万机通。自然光壮少林风</p><p>复举世尊一日。食时将至。敕阿难持钵云。当依七佛仪式。阿难遂问。如何是七佛仪式。世尊召阿难。阿难应喏。世尊云持钵去。师云。大小世尊。被阿难轻轻靠着。未免唤钟作瓮</p><p>上堂。举僧问投子。月未圆时如何。子云。吞却三个四个。僧云。圆后如何。子云。吐却七个八个。师云。吞却与吐却。算来无处着。要见滑稽人。便是王番绰</p><p>上堂。无门无傍。四达皇皇。吾不知其名字。故强名之曰道。厕坑筹子踍跳。入诸人八万四千毛窍里。触着五脏神。恶发连兜两掌。直得血溅梵天。山僧闻得。袖手熙熙。如登春台。如享太牢。是汝诸人。还觉脑门重么。喝一喝下座</p><p>施司谏讣音至上堂。风行草偃。水到渠成。信脚与么来。云收雾卷。是处皆春。信脚与么去。空澄海湛。物我一如。所以道。去来不以象。动静不以心。如是则尘尘刹刹。普现威权。盖色骑声。纤尘不立。罗笼不肯住。呼唤不回头。古圣不安排。至今无辙迹。且道。司谏施公即今在什么处。良久云。黄梁才梦断。竺国一花敷</p><p>复说偈云。昔年相见谈<a href=\"/remen/zhendi.html\" class=\"keylink\" target=\"_blank\">真谛</a>。今日升堂话去来。一念廓然无向背。春光铁树自花开</p><p>上堂。僧问。世尊道。见见之时见非是见。见犹离见。见不能及时如何。师云。一槌击碎。进云。只如山河大地。日月星辰。枞然前陈。离见见底。是个什么。师云。分身两处看。进云。直得描不成画不就。师云。也是斋后钟。师乃举镜清问玄沙。学人乍入丛林。乞师指个入路。沙云。还闻偃溪水声么。清云闻。沙云。从遮里入。镜清于此得个入处。五祖和尚云。果是得入。一任四方八面。若也未然。辄不得离却遮里。大慧叔祖云。若要真个得入。直须离却遮里。师云。三大老。总是岐路相漆桶相揩。有甚快活处。径山则不然。入之一字。亦不喜闻</p><p>谢知事头首上堂云。叙谢之余。复有何事。其进也。风行草偃。水到渠成。其退也。玉蕴荆山。其价愈重。且道。不落进退一句。作么生道。油煎石磉盘。风吹毛毬走。虚空背上白毛生。拈得鼻孔失却口。喝一喝。下座</p><p>上堂。诸佛说不到处。人人开口道着。诸佛行不到处。人人举足蹈着。既道着又蹈着。因什么从朝至暮。不<a href=\"/remen/zijue.html\" class=\"keylink\" target=\"_blank\">自觉</a>知。良久云。只为分明极。翻令所得迟</p><p>上元上堂。十五日已前。明头来明头打。十五日已后。暗头来暗头打。正当十五日。一灯然百千灯。灯灯相续。廓彻圣凡。观世音菩萨。将钱买胡饼。放下因什么却是个铁酸豏。若作佛法商量。故是匙挑不上。不作佛法商量。平地陷人无数。总不与么。也是食饱伤心。下座</p><p>街坊纳疏上堂。僧问。宝山既到莫空归。如何是径山宝。师云。有眼者见。进云。圆陀陀光烁烁。遮边那边无不着。师云。海神知贵不知价。留与人间光照夜。进云。和尚还知么。师云。老僧若知。即说似上座。师乃云。去年第一会。水陆街坊。今年罗汉第一会里纳疏。识得去年人。便是今年事。今年与去年。非新亦非故。攂鼓共证明。眉毛俱卓竖。北郁打三更。西瞿日未暮。其施汝者不名<a href=\"/remen/futian.html\" class=\"keylink\" target=\"_blank\">福田</a>。供养汝者堕三恶道。还会么行到水穷处。<a href=\"/fjrw/hcrw/jqfs1/96211.html\" class=\"keylink\" target=\"_blank\">坐看云起</a>时。复举僧问赵州。如何是不错底路。州云。明心见性是不错底路。师云。赵州眼观东南。意在西北。大似狐狸恋窟。有甚快活处。忽有问径山如何是不错底路。只向他道。家家门里透长安</p><p>上堂。举僧问风穴。语默涉离微。如何通不犯。穴云。长忆江南三月里。鹧鸪啼处百花香。风穴老和尚。将白麫和麸壳粜了。引得后来人。徒向百花香处作道理。成群作队。外边打之绕。径山则不然。忽有问语默涉离微如何通不犯。即对他道。置将一问来</p><p>上堂。修造未逾两个月。丛林便觉日荒凉。今朝重整旧洪范。铁佛须教尽放光。记得。古人有一日不作。一日不食之语。时时提起咬嚼过。如醍醐灌顶。诸人若信得及。蓦地咬透。便见禅道佛法。当甚破甑箄。下座</p><p>四月八上堂。今朝乃是黄面老子。胁诞令辰。诸方浓煎香汤。谓之浴佛。径山有条攀条大家淈[泳-永+盾]佛佛。或时出或时没。从来不守旧窠窟。既不守旧窠窟。且作么生浴。下座佛殿里烧香</p><p>端午上堂。五月五日端午节。阴云叆叇。甘雨未决。君王降赐宝香。林下祈求恳切。孚祐龙善时节。好将一雨润焦枯。匝地清凉消恼热。记得僧问干峰。十方薄伽梵。一路涅槃门。未审路头在什么处。峰以拄杖子划一划云。在遮里。僧后请益云门。门拈手中扇云。扇子踍跳上三十三天。筑着帝释鼻孔。东海鲤鱼打一棒。雨似盆倾。大众。干峰摇头。云门摆尾。亘古亘今。挂人唇齿。径山有条攀条。拈拄杖掷下云。会看云雷殷地起</p><p>上堂。僧问。放行特地隔千山。把住无端亦自瞒。千手大悲难摸[打-丁+索]。铁牛撞破赵州关。如何是赵州关。师云。天上天下。人透不过。进云。有佛处不得住时如何。师云。头上漫漫。进云。无佛处急走过。又作么生。师云。三千里外逢人不得错举。进云。恁么则不去也。师云劄。进云。摘扬花摘扬花。又作么生。师云。丁一卓二。进云。金毛狮子尾吒沙。师乃笑。僧礼拜。师乃云。有佛处不得住。陕府铁牛双角露。无佛处急走过。南海波斯鼻孔大。三千里外摘扬花。种豆由来生稻麻。拈拄杖云。赵州来也。遂卓一卓。下座</p><p>上堂。举僧问投子。依稀似半月。仿佛若三星。乾坤收不得。师于何处明。投子云。道什么。僧云。想师只有湛水之波。且无滔天之浪。投子云。闲言语。雪窦拈云。投子古佛。不道不知。点检将来。直是天地悬隔。才问和声便打。师云。田地稳密。佛眼不能窥。坐筹帷幄。决胜千里。还他投子老人。遮僧也解扣关击节。上门上户。只是插手脚不得。雪窦道和声便打。也是贼过后张弓</p><p>径山禅寺语录终</p><p>临安府景德灵隐禅寺语录</p><p>参学小师 崇岳 了悟 等编</p><p>淳熙七年。六月二十四日。师在径山受请。望阙谢恩毕。捧敕黄示众云。九重天上降来。善法堂前拈出。明如杲日。宽若太虚。光扬佛祖家风。流通正法眼藏。恁么见得。堪报不报之恩。其或未然。维那分明道破</p><p>拈疏云。黄面老子。二千年前。灵山会上。付嘱国王大臣一则语。流布天上人间。绵绵不坠。有眼者见。有耳者闻。闻见既通。塞却耳根。更须谛听</p><p>升座拈香祝圣罢。敛衣就座。僧问。丹书来凤阙。瑞气蔼禅坊。少室无私句。当机愿发扬。师云。杲日当空。进云。万邦歌舜化。千载祝尧年。师云。倾尽此时心。进云。安抚疏中道。径山天目之奇峰。久尸法席。灵隐钱塘之胜概。愿得主盟。且道。住灵隐好。住径山好。师云。一点水墨。两处成龙。进云。兵随印转。将逐符行。师云。直须截断脚跟始得。进云。恁么则草鞋高挂龙床角。坐振飞来第一峰。师云。声前句后一时收。师乃云。一处通。千处百处一时通。一处透。千处百处一时透。如开武库。错落交辉。又如大火聚。觑着燎却面门。如是则居方则方。遇圆则圆。拈一茎草。作丈六金身。拈丈六金身。作一茎草。坐断情尘意想。不落见闻觉知。敲唱俱行。十虚通畅。且移身换步一句。作么生道。薰风生阃外。白日绕须弥</p><p>入寺上堂。僧问。喝石岩畔。中兴后五百岁丛林。灵鹫峰前。重新二千年前公案。拈花微笑即不问。正令全提事若何。师云。普天匝地。进云。斩新日月。特地乾坤。师云。又得上座重证明。进云。凭师一滴曹溪水。散作皇都内苑春。师云。尔脚跟下事作么生。进云。适来亲从僧堂里来。师云。毕竟是个什么。进云劄。师云。杜撰禅和。师乃云。孤峰顶上。目视云霄。未为究竟。十字街头。和泥合水。转见周遮。二途不涉。别有生机一路。如龙得水。似虎靠山。把断要津。不通凡圣。犹落时人升降处。而今坐立俨然。见闻不昧。个个负冲天气概。人人怀赤之珠。到个里。如何通信。如何受用。所以道。是法住法位。<a href=\"/remen/shijian.html\" class=\"keylink\" target=\"_blank\">世间</a>相常住。如是则。山河大地。不碍眼光。四圣六凡。互为主伴。坐见声和响顺。万法无差。举一明三。目机铢两。横该竖括。纵夺临时。且到家一句作么生道。蒲团时倚无余事。永日寥寥贺太平</p><p>淳熙七年。八月二十九日。恭奉圣旨。就本寺开堂皇帝遣中使。降赐御香。师领众谢恩毕。捧香示众云。中天颁降。大地蒙熏。聚为光明幢。散作香水海。辉腾佛日。丕赞皇图。天上人间。开佛知见</p><p>判府安抚尚书度疏。师接呈起云。释迦老子。四十九年。横说正说。说不到处。总在个里流出。包罗万有。囊括十虚。如是信得。皇恩佛恩。一时报毕。设或未然。何妨道破</p><p>指法座云。此座高广。从古若佛若祖。尽向顶[寧*頁]上。扬尘簸土。埋没已灵。今日当头坐断。直教八面风清</p><p>拈香云。此一瓣香。恭为今上皇帝。祝延圣寿万岁万万岁。此一瓣香。恭为光尧寿圣。宪天体道。性仁诚德。经武纬文。太上皇帝。祝延圣寿万岁万万岁。此一瓣香。恭为寿圣齐明广慈太上皇后。中宫皇后。皇妃。皇太子。皇孙。两宫天眷。庄严福寿。此一瓣香。奉为大丞相暨合朝文武百官。同增禄算。此一瓣香。四年于兹。两回拈出。奉为前住天童山第十八代。先应庵大和尚。用酬法乳之恩。敛衣就座。径山印和尚白槌云。法筵龙象众。当观第一义。师云。第一义谛。空洞无象。表里一如。佛及众生。尽为增语。且作么生观。若有心观属妄想。无心观属断见。不有不无心观。颟顸<a href=\"/remen/foxing.html\" class=\"keylink\" target=\"_blank\">佛性</a>。莫有具透关眼衲僧。出来。大家擎展。僧问。九重天上降香来。遍界祥光拨不开。佛祖机先提正令。蟭螟眼里舞三台。正与么时。知恩报恩一句作么生道。师云。天高群象正。海阔百川朝。进云。直得龙吟雾起。虎啸风生。师云。锦上铺花又一重僧问。释迦掩室。净名杜词。以至诸方横拈倒用。总是撩钩搭索。毕竟直截一句。作么生道。师云。迅雷不及掩耳。进云。德山见人入门便棒。临济见人入门便喝如何。师云。钩头有饵。秤尾无星。进云。德山道。我宗无语句。亦无一法与人如何。师云。杀人刀。活人剑。进云。临济道。赤肉团上。壁立千仞。又作么生。师云。富嫌千口少。贫恨一身多。进云。长袖善舞。多财善贾。师云。且喜没交涉。进云。二大老恁么告报。辉映古今。未审灵隐作么生。师云。别是一壶春色。进云。金镞惯调曾百战。铁鞭多力恨无仇。师云。只得瞻之仰之</p><p>僧问。法幢高建御楼前。令正全提。法鼓才挝金殿上。欢声鼎沸。直得。天垂雨花帐。香散玉楼风为。国开堂。愿闻法要。师云。祥云捧日。进云。恁么则。天人群生类。皆承此恩力。师云。粉骨碎身未足酬。进云。只如衲僧分上事又作么生。师云。铁额铜头不奈何。进云。祖师道。心随万境转。转处实能幽。如何是转处实能幽。师云。十字纵横活鱍鱍。进云。随流认得性。无喜亦无忧。又作么生。师云。八臂那吒辊绣毬。进云。云门云咭嘹舌头。老僧倒退三千里。意旨如何。师云。蛊毒之家水莫尝。进云。便与么。坐乐升平去也。师云。一人有庆。兆民赖之。师乃云。灵源不昧。万古徽猷。入此门来。莫存知解。知解既不生。如王宝剑。杀活临时。举一明三。目机铢两。尘尘刹刹。普现威权。物物头头。全彰正眼。便见。一尘含法界。一句截千差。于一毫端。现宝王刹。坐微尘里。转大法轮。高而无上。仰不可及。渊而无下。深不可测。自然风行草偃。水到渠成。不是神通妙用。亦非法尔如然。何故。乃是当人。从<a href=\"/remen/wuliangjie.html\" class=\"keylink\" target=\"_blank\">无量劫</a>来。现成受用境界。契券分明。直饶千佛出现。各各放大宝光。也侵占一星儿不得。所以道。一切法不生。一切法不灭。若能如是解。佛法常现前。以此寿圣人。则天长地久。以此祝贤佐。则伊尹周公。以此保国安民。以此康福天下。殊胜中殊胜。奇特中奇特。毕竟结角罗纹在什么处。天上有星皆拱北。人间无水不朝东(谢词不录)复举僧问百丈大智禅师。如何是奇特事。百丈云。独坐大雄峰。僧礼拜。百丈便打。师云。百丈善能据虎头。亦解收虎尾。虽然头尾两全。至竟未彻源底。今日忽有问灵隐如何是奇特事。只对他道。为国开堂。僧若礼拜。但云。知恩方解报恩。且道与百丈是同是别。若拣得出。平步青霄。其或未然。更听一颂。虎骤龙骧与么来。蓦然</p></div>"
}]