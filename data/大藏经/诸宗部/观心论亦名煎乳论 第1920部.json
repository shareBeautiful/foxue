[{
    "title": "观心论亦名煎乳论 第1920部",
    "author": "智顗大师",
    "html": "<div class=\"B1_text\"><p>观心论亦名煎乳论 (并序)</p><p>天台修禅寺<a href=\"/remen/shamen.html\" class=\"keylink\" target=\"_blank\">沙门</a>智者述</p><p>问曰。<a href=\"/fojing/\" class=\"keylink\" target=\"_blank\">佛经</a>无量。论亦甚多。弘法之人诜诜盖世。听受之众无处不有。是则法雨普津<a href=\"/remen/sizhong.html\" class=\"keylink\" target=\"_blank\">四众</a>。露润利益无边。何所见闻。更何利益而造斯论。答曰。如所问言。佛经无量论亦甚多。是事共知。但弘法之人为利物故多施加水之乳。致令听受之者失真道味。四众转就浇离。致使<a href=\"/remen/xinxing1.html\" class=\"keylink\" target=\"_blank\">信心</a>之者渐歇薄谈。将恐深广大法不久停留。<a href=\"/remen/zhongsheng.html\" class=\"keylink\" target=\"_blank\">众生</a>眼灭失<a href=\"/remen/zhengfa.html\" class=\"keylink\" target=\"_blank\">正法</a>利。是以闲生悲伤烦究难忍。不惟凡浅寡闻少见。欲助鹦鹉。奋其翅力。辄承<a href=\"/remen/sanbao.html\" class=\"keylink\" target=\"_blank\">三宝</a>力。欲作斯论也。问者欲知作论者。大意有二。一者自责为诸学徒。二者外诸四众脱能信受亦可传之。略以偈答曰</p><p>大师将<a href=\"/remen/niepan.html\" class=\"keylink\" target=\"_blank\">涅槃</a>慈父有遗属</p><p><a href=\"/remen/sinianchu.html\" class=\"keylink\" target=\"_blank\">四念处</a><a href=\"/remen/xiudao.html\" class=\"keylink\" target=\"_blank\">修道</a>常依木叉住</p><p>我等非<a href=\"/remen/fozi.html\" class=\"keylink\" target=\"_blank\">佛子</a>不念此遗属</p><p>乘缓内无道戒缓惧三途</p><p>由不问观心令他信渐薄</p><p>乌鸦不施道岂报白鸦恩</p><p>非但田不良无平等种子</p><p>法雨若不降法种必燋枯</p><p>各无来世粮失三利致苦</p><p>大法将欲颓哀哉见此事</p><p>为是<a href=\"/remen/yinyuan1.html\" class=\"keylink\" target=\"_blank\">因缘</a>故须造观心论</p><p>平等真法界无行无能到</p><p>若能问观心能行亦能到</p><p>即是四念处能依木刃戒</p><p>乘急内有道戒急生人天</p><p>此是真佛子不乖慈父属</p><p>天龙皆庆喜一切岂不欣</p><p>能报白鸦恩普施乌鸦食</p><p>既有好良田有平等种子</p><p>法雨应时降法种皆生长</p><p>各有未来资俱获三利益</p><p>为是因缘故须造观心论</p><p>诸来求法者欲闻无上道</p><p>不知问观心闻慧终不发</p><p>诸来求法者欲思无上道</p><p>不知问观心恩慧终不生</p><p>诸来求法者欲修无上道</p><p>不知问观心<a href=\"/remen/xiuhui.html\" class=\"keylink\" target=\"_blank\">修慧</a>终不成</p><p>诸来求法者欲修四<a href=\"/remen/sanmei.html\" class=\"keylink\" target=\"_blank\">三昧</a></p><p>不知问观心困苦无所获</p><p>诸来求法者多听得言语</p><p>不知问观心未得真实乐</p><p>诸来求法者修三昧得定</p><p>不知问观心盲禅无所见</p><p>诸来求法者欲<a href=\"/remen/chanhui.html\" class=\"keylink\" target=\"_blank\">忏悔</a>众罪</p><p>不知问观心罪终难得脱</p><p>诸来求法者意欲离<a href=\"/remen/fannao.html\" class=\"keylink\" target=\"_blank\">烦恼</a></p><p>不知问观心烦恼终不灭</p><p>诸来求法者本为利益他</p><p>不知问观心退转令他谤</p><p>诸来求法者欲兴显<a href=\"/remen/fofa.html\" class=\"keylink\" target=\"_blank\">佛法</a></p><p>不知问观心退还大行损</p><p>如此众得失非偈可具陈</p><p>有此诸得失无人<a href=\"/remen/juewu.html\" class=\"keylink\" target=\"_blank\">觉悟</a>者</p><p>为是因缘故须造观心论</p><p>末代修观心得邪定发见</p><p>辩才无穷尽自谓人间宝</p><p>无知者鼻嗅野孤气冲眼</p><p>举尾共脚行次第堕坑殒</p><p>为是因缘故须造观心论</p><p>守鼻隔安般及修不净观</p><p>安般得四禅不免泥梨业</p><p>不净谓无学覆钵受女饭</p><p>设得随禅生堕长寿天难</p><p>为是因缘故须造观心论</p><p>依事法用心无慧发鬼定</p><p>显异动物心事发坏佛法</p><p>命终生鬼道九十五眷属</p><p>像法决疑明三师破佛法</p><p>为是因缘故须造观心论</p><p>内心不为道邪谄念名利</p><p>诈现禅坐相得名利眷属</p><p>事发坏他心毁损佛正法</p><p>此是扇提罗死堕无间狱</p><p>为是因缘故须造观心论</p><p><a href=\"/remen/shuofa.html\" class=\"keylink\" target=\"_blank\">说法</a>得<a href=\"/remen/jietuo.html\" class=\"keylink\" target=\"_blank\">解脱</a>听法众亦然</p><p>不知问观心如贫数他宝</p><p>说者问观心无说则无示</p><p>听者问观心无问亦无得</p><p>为是因缘故须造观心论</p><p>戒为制心马虽持五部律</p><p>不知问观心心马终不调</p><p>律住持佛法解外不解内</p><p>净名呵上首乃名真奉律</p><p>为是因缘故须造观心论</p><p>诵经得解脱非为世财利</p><p>若能问观心破一微尘中</p><p>出大千经卷<a href=\"/remen/shouchi.html\" class=\"keylink\" target=\"_blank\">受持</a>读诵此</p><p>闻持无遗忘心开得解脱</p><p>为是因缘故须造观心论</p><p>观他修<a href=\"/remen/gongyang.html\" class=\"keylink\" target=\"_blank\">供养</a>兴显安行人</p><p>密心为自利猗托以资身</p><p>坏他喜舍善驼驴以偿人</p><p>若能问观心即如驼骠也</p><p>为是因缘故须造观心论</p><p>诸道各有法了不自寻研</p><p>忽窥[門@俞]释教动经十数年</p><p>非但彼法拙亦有谋坏心</p><p>此是迦毗梨仙圣岂听然</p><p>为是因缘故须造观心论</p><p>富贵而无道多增长憍逸</p><p>若能问观心得真法富贵</p><p>虽高而不危虽满而不溢</p><p>不着世富贵心常在道法</p><p>为是因缘故须造观心论</p><p>贫贱多奸谄窥[門@俞]造众恶</p><p>现被王法治死堕三恶道</p><p>若能问观心即安贪养道</p><p>有道即真贵无为即富乐</p><p>为是因缘故须造观心论</p><p>四众皆佛子无非是法亲</p><p>因执善法诤遂结未来怨</p><p>若能问观心和合如水乳</p><p>皆师子之子悉是旃檀林</p><p>为是因缘故须造观心论</p><p>年衰身带病眼闇耳渐聋</p><p>心昏多忘漏年不如一年</p><p>死王金翅鸟不久吞命根</p><p>一旦业绳断气绝岂能言</p><p>为是因缘故须造观心论</p><p>稽首十方佛深<a href=\"/remen/beiguan.html\" class=\"keylink\" target=\"_blank\">悲观</a>心者</p><p>劝善谛观察发正觉妙乐</p><p>稽首十方法深悲观心者</p><p>劝善谛观察得真法免苦</p><p>稽首十方僧若能善观察</p><p>入大和合海<a href=\"/remen/huanxi.html\" class=\"keylink\" target=\"_blank\">欢喜</a>心无量</p><p>稽首龙树师愿加观心者</p><p>令速得开晓亦加舍三心</p><p>今承三宝力起三十六问</p><p>其门诸细门对事难可数</p><p>若观一念心能答此问者</p><p>当知心眼开得入清凉池</p><p>不能答此问奈何盲冥也</p><p>少义尚不见那得行大道</p><p>哀哉末法中无复得道者</p><p>设令有三数宁别此问也</p><p>故生悲愍心归命礼三宝</p><p>作此问心论令观者开朗</p><p>愿诸见闻者莫生疑谤心</p><p>信受勤修习必获大利法</p><p>问曰。何故作此问观心论。答曰。末世数宝贪人本不预此言若禅坐观行之者。但安心鼻隔不净安般。此亦面墙。何可论道。诸有观心入道得定生倒解。辩说无穷。自谓人间之宝。岂知邪慢炽然也。今作此问。若句句不知。何得未得谓得未证谓证。法华劝持品。佛说此人难可化度。又常不轻品。威音王如来去世之后。如此人类甚多非一。复次伤念。一家门徒随逐积年看心稍久远。遂不知如此研穷问心。是以不染内法。着外文字。偷记注奔走。负经论而浪行。何不施语言置文破一微尘读大千经卷。念此迷徒随逐累载。空无所获。脱一旦冥目谁复示之。以是因缘悲切转至。故作斯论也。摩诃<a href=\"/remen/banruo.html\" class=\"keylink\" target=\"_blank\">般若</a>波罗蜜经明四十二字门。初云。若闻阿字门。即解一切义。所谓一切法初不生也。龙树并造中论释摩诃衍论。正意以不生等八不开论端。用一偈释初不生。云诸法不自生。亦不从他生。不共不无因。是故说无生。今但约观初自生一句。起三十六问。若于观心能答此问无滞碍者。当知此行人六种即中入观行。五品<a href=\"/remen/dizi.html\" class=\"keylink\" target=\"_blank\">弟子</a>中即是入初<a href=\"/remen/suixi.html\" class=\"keylink\" target=\"_blank\">随喜</a>心位。故经云。乃至闻一偈。通达无量义。次第<a href=\"/remen/rufa.html\" class=\"keylink\" target=\"_blank\">如法</a>说。月四月至岁也。论曰</p><p>问观自生心云何四不说</p><p>离戏论执诤心净如<a href=\"/remen/xukong.html\" class=\"keylink\" target=\"_blank\">虚空</a></p><p>问观自生心云何是魔行</p><p>业烦恼所系<a href=\"/remen/sanjie.html\" class=\"keylink\" target=\"_blank\">三界</a>火宅烧</p><p>问观自生心云何是外道</p><p>诸见烦恼业<a href=\"/remen/liuzhuan.html\" class=\"keylink\" target=\"_blank\">流转</a>于<a href=\"/remen/liudao.html\" class=\"keylink\" target=\"_blank\">六道</a></p><p>问观自生心云何是三乘</p><p>拙度断见思出三界火宅</p><p>问观自生心云何是巧度</p><p>三乘不断结得入二涅槃</p><p>问观自生心云何是别教</p><p>求大乘常果菩萨断别惑</p><p>问观自生心云何圆教乘</p><p>不破坏法界住<a href=\"/remen/sande.html\" class=\"keylink\" target=\"_blank\">三德</a>涅槃</p><p>问观自生心云何为涅槃</p><p>修四种三昧得真无生忍</p><p>问观自生心云何巧成就</p><p>二十五方便调心入正道</p><p>问观自生心云何知因缘</p><p>起十种境界成一心三智</p><p>问观自生心云何知十境</p><p>各成十法乘游四方快乐</p><p>问观自生心云何不住法</p><p>入初<a href=\"/remen/faxin.html\" class=\"keylink\" target=\"_blank\">发心</a>住及四十二位</p><p>问观自生心云何成<a href=\"/remen/liudu.html\" class=\"keylink\" target=\"_blank\">六度</a></p><p>能得诸三昧及诸陀罗尼</p><p>问观自生心云何得六通</p><p>用四种行化四辩四挂碍</p><p>问观自生心云何得相好</p><p>成真应二佛对缘如镜像</p><p>问观自生心云何具十力</p><p>及四无所畏内外照团圆</p><p>问观自生心云何观于心</p><p>能得十八种不共<a href=\"/remen/shijian.html\" class=\"keylink\" target=\"_blank\">世间</a>法</p><p>问观自生心云何得大慈</p><p>大悲三念处愍众无异相</p><p>问观自生心云何巧方便</p><p>成就诸众生严净一切刹</p><p>问观自生心云何于一心</p><p><a href=\"/remen/zhuangyan.html\" class=\"keylink\" target=\"_blank\">庄严</a><a href=\"/remen/puti.html\" class=\"keylink\" target=\"_blank\">菩提</a>树建清净道场</p><p>问观自生心云何坐道场</p><p>现四种<a href=\"/remen/chengfo.html\" class=\"keylink\" target=\"_blank\">成佛</a>赴机无差降</p><p>问观自生心云何转四教</p><p>清净妙法轮一切得<a href=\"/remen/ganlu.html\" class=\"keylink\" target=\"_blank\">甘露</a></p><p>问观自生心云何现四佛</p><p>四种涅槃相究竟知无余</p><p>问观自生心云何知依正</p><p>四土天器同而饭色有异</p><p>问观自生心云何于此心</p><p>见一切根缘通达无挂碍</p><p>问观自生心云何知悉檀</p><p>无形无所缘现形广说法</p><p>问观自生心云何知渐顿</p><p>秘密不定教一音说此四</p><p>问观自生心云何知四教</p><p>各开出四门及一切法门</p><p>问观自生心云何于四教</p><p>四门十六门作论通众经</p><p>问观自生心云何住智定</p><p>普入十法界广利诸众生</p><p>问观自生心云何知四土</p><p>用教有增减普利一切众</p><p>问观自生心云何知此心</p><p>具一切佛法无一法出心</p><p>问观自生心云何知此心</p><p>即平等法界佛不度众生</p><p>问观自生心云何知此心</p><p>法界如虚空毕竟无所念</p><p>问观自生心云何无文字</p><p>一切言语断寂然无言说</p><p>今约观一念自生心。略起三十六问。问外观心人及久相逐眷属行四种三昧者。彼观心者若能一一通达。当生心佛想亲近受行如四依也。门徒眷属若于此无滞。是真因行。真是法王子孙。绍三宝种使不断绝。若不能于观一念自生心一一念答此问者。即是天魔外道眷属。为彼所驱驰。方处三界牢狱未有出离之故也。若心不燧欲求勉出者。必堕三乘三恶道坑。自断法身慧命。诛灭菩提眷属。是真破佛法国。已亡大乘家。哀哉哀哉。知大等奈良何也。若观自生心得失如此。观他生共生无因生亦然也。顺相门中爱声色。逆相门中数非数。不肯相遂入泥梨。三界中间难可度。度与不度妙难思。迷情顺相者多疑。不服醍醐无价药。狂心遂涅槃若为。复显相门中说四三。三轮四教从情释。不肯相遂入阿鼻。致使五分寻踪迹。非踪非疎非五分。三谛<a href=\"/remen/sanguan.html\" class=\"keylink\" target=\"_blank\">三观</a>在其中。凡情不能巧决了。盲心执见尽言空。隐相门中形色绝。三四调和十二门。不肯随情起贪爱。若为方便破魔怨。贪爱魔怨是佛母。亦是三身本际深。各各随情立名字。有凡名为五隐相。终日忍饥非节食。终日忍寒非苦行终日少欲不乖贪。终日行慈夺他命。终日畏罪转行非。终日求医弥益病。终日<a href=\"/remen/bushi.html\" class=\"keylink\" target=\"_blank\">布施</a>更增悭。终日断嗔三毒盛。难思议难思议。</p><p>团团明月无增减凡情颠倒见盈亏</p><p>纵复回光照西域于其更理未曾移</p><p>巧用巧妙巧度物不作怨家不作佛</p><p>法身巧用妙难思借问定从何处出</p><p>观心论一卷</p></div>"
}]