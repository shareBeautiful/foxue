[{
    "title": "无门关 第2005部",
    "author": "宗绍法师",
    "html": "<div class=\"B1_text\"><p>无门关</p><p><a href=\"/remen/chanzong.html\" class=\"keylink\" target=\"_blank\">禅宗</a>无门关</p><p>说道无门。尽大地人得入。说道有门。无阿师分。第一强添几个注脚。大似笠上顶笠。硬要习翁赞扬。又是干竹绞汁。着得这些哮本。不消习翁一掷。一掷莫教一滴落江湖。千里乌骓追不得。绍定改元七月晦。习庵陈[埃-矢+貝]写</p><p>绍定二年正月初五日。恭遇天基圣节。臣僧慧开。预于元年十二月初五日。印行拈提<a href=\"/remen/fozu.html\" class=\"keylink\" target=\"_blank\">佛祖</a>机缘四十八则。祝延今上皇帝圣躬万岁万岁万万岁。皇帝陛下。恭愿圣明齐日月。睿算等乾坤。八方歌有道之君。四海乐无为之化</p><p>慈懿皇后<a href=\"/remen/gongde.html\" class=\"keylink\" target=\"_blank\">功德</a>报因佑慈禅寺前住持传法臣僧慧开谨言</p><p>禅宗无门关</p><p>佛语心为宗。无门为法门。既是无门。且作么生透。岂不见道。从门入者。不是家珍。从缘得者。始终成坏。恁么说话。大似无风起浪好肉剜疮。何况滞言句。觅解会。掉棒打月。隔靴爬痒。有甚交涉。慧开绍定戊子夏。首众于东嘉龙翔。因衲子请益。遂将古人公案。作敲门瓦子。随机引导学者。竟尔抄录。不觉成集。初不以前后叙列。共成四十八则。通曰无门关。若是个汉不顾危亡。单刀直入。八臂那吒拦他不住。纵使西天四七。东土二三。只得望风乞命。设或踌躇。也似隔窓看马骑。贬得眼来。早已蹉过。颂曰</p><p>大道无门千差有路透得此关乾坤</p><p>独步</p><p>佛祖机缘四十八则</p><p>目录</p><p>赵州狗子 百丈野狐 俱胝竖指</p><p>胡子无须 香严上树 <a href=\"/remen/shizun.html\" class=\"keylink\" target=\"_blank\">世尊</a>拈花</p><p>赵州洗钵 奚仲造车 大通智胜</p><p>清税孤贫 州勘庵主 岩唤主人</p><p>德山托钵 南泉斩猫 洞山三顿</p><p>钟声七条 国师三唤 洞山三斤</p><p>平常是道 大力量人 云门屎橛</p><p><a href=\"/remen/jiaye.html\" class=\"keylink\" target=\"_blank\">迦叶</a>刹竿 不思<a href=\"/remen/shane.html\" class=\"keylink\" target=\"_blank\">善恶</a> 离却语言</p><p>三座<a href=\"/remen/shuofa.html\" class=\"keylink\" target=\"_blank\">说法</a> 二僧卷帘 不是心佛</p><p>久响龙潭 非风非幡 即心即佛</p><p>赵州勘婆 外道问佛 非心非佛</p><p>智不是道 倩女离魂 路逢达道</p><p>庭前柏树 牛过窓棂 云门话堕</p><p>趯倒净瓶 达磨安心 女子出定</p><p>首山竹篦 芭蕉拄杖 他是阿谁</p><p>竿头进步 兜率三关 干峰一路</p><p>目录(终)</p><p>参学<a href=\"/remen/biqiu.html\" class=\"keylink\" target=\"_blank\">比丘</a>弥衍宗绍编</p><p>赵州狗子</p><p>赵州和尚因僧问。狗子还有<a href=\"/remen/foxing.html\" class=\"keylink\" target=\"_blank\">佛性</a>。也无。州云无</p><p>无门曰。<a href=\"/remen/canchan.html\" class=\"keylink\" target=\"_blank\">参禅</a>须透祖师关。妙悟要穷心路绝。祖关不透。心路不绝。尽是依草附木精灵。且道。如何是祖师关。只者一个无字。乃宗门一关也。遂目之曰禅宗无门关。透得过者。非但亲见赵州。便可与历代祖师。把手共行。眉毛厮结。同一眼见。同一耳闻。岂不庆快。莫有要透关底。么将三百六十骨节八万四千毫窍。通身起个疑团。参个无字。昼夜提撕。莫作虚无会。莫作有无会。如吞了个热铁丸。相似吐又吐不出。荡尽从前恶知恶觉。久久纯熟。自然内外打成。一片如哑子得梦。只许自知。蓦然打发。惊天动地。如夺得关将军大刀入手。逢佛杀佛。逢祖杀祖。于<a href=\"/remen/shengsi.html\" class=\"keylink\" target=\"_blank\">生死</a>岸头得大<a href=\"/remen/zizai.html\" class=\"keylink\" target=\"_blank\">自在</a>。向<a href=\"/remen/liudao.html\" class=\"keylink\" target=\"_blank\">六道</a>四生中。游戏<a href=\"/remen/sanmei.html\" class=\"keylink\" target=\"_blank\">三昧</a>。且作么生提撕。尽平<a href=\"/remen/shengqi.html\" class=\"keylink\" target=\"_blank\">生气</a>力。举个无字。若不间断好。似法烛一点便着</p><p>颂曰</p><p>狗子佛性全提正令才涉有无</p><p>丧身失命</p><p>百丈野狐</p><p>百丈和尚。凡参次有一老人。常随众听法。众人退老人亦退。忽一日不退。师遂问。面前立者复是何人。老人云。诺某甲非人也。于过去迦叶佛时。曾住此山。因学人问。大<a href=\"/remen/xiuxing.html\" class=\"keylink\" target=\"_blank\">修行</a>底人还落<a href=\"/remen/yinguo.html\" class=\"keylink\" target=\"_blank\">因果</a>。也无。某甲对云。不落因果。五百生堕野狐身。今请和尚。代一转语贵。脱野狐遂问。大修行底人还落因果。也无。师云。不昧因果。老人于言下大悟。作礼云。某甲已脱野狐身。住在山后。敢告和尚。乞依亡僧事例。师令无维那白槌告众。食后送亡僧。大众言议。一众皆安<a href=\"/remen/niepan.html\" class=\"keylink\" target=\"_blank\">涅槃</a>堂。又无人病。何故如是。食后只见师领众。至山后岩下。以杖挑出一死野狐。乃依火葬。师至晚上堂。举前<a href=\"/remen/yinyuan1.html\" class=\"keylink\" target=\"_blank\">因缘</a>。黄檗便问。古人错只对一转语。堕五百生野狐身。转转不错。合作个甚么。师云。近前来与伊道。黄檗遂近前。与师一掌。师拍手笑云。将谓。胡须赤更有赤须胡</p><p>无门曰。不落因果。为甚堕野狐。不昧因果。为甚脱野狐。若向者里着得一只眼。便知得。前百丈赢得。风流五百生</p><p>颂曰</p><p>不落不昧两采一赛不昧不落</p><p>千错万错</p><p>俱胝竖指</p><p>俱胝和尚。凡有诘问。唯举一指。后有童子。因外人问。和尚说何法要。童子亦竖指头。胝闻。遂以刃断其指。童子负痛号哭而去。胝复召之。童子回首。胝却竖起指。童子忽然领悟。胝将顺世。谓众曰。吾得天龙一指头禅。一生受用不尽。言讫示灭</p><p>无门曰。俱胝并童子悟处。不在指头上。若向者里见得。天龙同俱胝并童子。与自己一串穿却</p><p>颂曰</p><p>俱胝钝置老天龙利刃单提勘小童</p><p>巨灵擡手无多子分破华山千万重</p><p>胡子无须</p><p>或庵曰。西天胡子。因甚无须</p><p>无门曰。参须实参。悟须实悟。者个胡子。直须亲见一回始得。说亲见。早成两个</p><p>颂曰</p><p>痴人面前不可说梦胡子无须</p><p>惺惺添懵</p><p>香严上树</p><p>香严和尚云。如人上树。口[啣-止+山]树枝。手不攀枝。脚不踏树。树下有人。问西来意。不对即违他所问。若对又丧身失命。正恁么时。作么生对</p><p>无门曰。纵有悬河之辨。总用不着。说得一大藏教。亦用不着。若向者里对得着。活却从前死路头。死却从前活路头。其或未然。直待当来。问<a href=\"/remen/mile.html\" class=\"keylink\" target=\"_blank\">弥勒</a></p><p>颂曰</p><p>香严真杜撰恶毒无尽限</p><p>哑却衲僧口通身迸鬼眼</p><p>世尊拈花</p><p>世尊昔在<a href=\"/remen/lingshan.html\" class=\"keylink\" target=\"_blank\">灵山</a>会上。拈花示众。是时众皆默然。惟迦叶尊者破颜微笑。世尊云。吾有<a href=\"/remen/zhengfa.html\" class=\"keylink\" target=\"_blank\">正法</a>眼藏涅槃妙心实相<a href=\"/remen/wuxiang.html\" class=\"keylink\" target=\"_blank\">无相</a>微妙法门。不立文字教外别传。付嘱摩诃迦叶</p><p>无门曰。黄面瞿昙傍若无人。压良为贱。悬羊头卖狗肉。将谓。多少奇特。只如当时大众都笑。正<a href=\"/remen/fayan.html\" class=\"keylink\" target=\"_blank\">法眼</a>藏作么生传。设使迦叶不笑。正法眼藏又作么生传。若道正法眼藏有传授。黄面老子诳呼闾阎。若道无传授。为甚么独许迦叶</p><p>颂曰</p><p>拈起花来尾巴已露迦叶破颜</p><p>人天罔措</p><p>赵州洗钵</p><p>赵州因僧问。某甲乍入<a href=\"/remen/conglin.html\" class=\"keylink\" target=\"_blank\">丛林</a>。乞师指示。州云。吃粥了也未。僧云。吃粥了也。州云。洗钵盂去。其僧有省</p><p>无门曰。赵州开口见胆。露出心肝者僧听事不真。唤钟作瓮</p><p>颂曰</p><p>只为分明极翻令所得迟</p><p>早知灯是火饭熟已多时</p><p>奚仲造车</p><p>月庵和尚。问僧。奚仲造车一百辐。拈却两头。去却轴。明甚么边事</p><p>无门曰。若也直下明得。眼似流星。机如掣电</p><p>颂曰</p><p>机轮转处达者犹迷四维上下</p><p>南北东西</p><p>大通智胜</p><p>兴阳让和尚。因僧问。大通智胜佛。十劫坐道场。<a href=\"/remen/fofa.html\" class=\"keylink\" target=\"_blank\">佛法</a>不现前。不得<a href=\"/remen/chengfo.html\" class=\"keylink\" target=\"_blank\">成佛</a>道时如何。让曰。其问甚谛当。僧云。既是坐道场。为甚么不得成佛道。让曰。为伊不成佛</p><p>无门曰。只许老胡知。不许老胡会。凡夫若知即是<a href=\"/remen/shengren.html\" class=\"keylink\" target=\"_blank\">圣人</a>。圣人若会即是凡夫</p><p>颂曰</p><p>了身何似了心休了得心兮身不愁</p><p>若也身心俱了了神仙何必更封侯</p><p>清税孤贫</p><p>曹山和尚。因僧问云。清税孤贫。乞师赈济。山云。税阇梨税应诺。山曰。青原白家酒。三盏吃了犹道。未沾唇</p><p>无门曰。清税输机。是何心行。曹山具眼深辨来机。然虽如是且道。那里是税阇梨吃酒处</p><p>颂曰</p><p>贫似范丹气如项羽活计虽无</p><p>敢与斗富</p><p>州勘庵主</p><p>赵州到一庵主处问。有么有么主竖起拳头。州云。水浅。不是泊舡处。便行。又到一庵主处云。有么有么主亦竖起拳头。州云。能纵能夺能杀能活。便作礼</p><p>无门曰。一般竖起拳头。为甚么。肯一个不肯一个。且道。誵讹在甚处。若向者里。下得一转语。便见赵州舌头无骨。扶起放倒得大自在。虽然如是。争奈赵州却被二庵主勘破。若道二庵主有优劣。未具参学眼。若道无优劣。亦未具参学眼</p><p>颂曰</p><p>眼流星机掣电杀人刀活人剑</p><p>岩唤主人</p><p>瑞岩彦和尚。每日自唤主人公。复自应诺。乃云。惺惺着喏。他时异日。莫受人瞒。喏喏</p><p>无门曰。瑞岩老子自买自卖。弄出许多神头鬼面。何故[斬/耳]一个唤底。一个应底。一个惺惺底。一个不受人瞒底。认着依前还不是。若也效他。总是野狐见解</p><p>颂曰</p><p>学道之人不识真只为从前认识神</p><p><a href=\"/remen/wuliangjie.html\" class=\"keylink\" target=\"_blank\">无量劫</a>来生死本痴人唤作本来人</p><p>德山托钵</p><p>德山一日托钵下堂。见雪峰问者。老汉钟未鸣鼓未响。托钵向甚处去。山便回方丈。峰举似岩头。头云。大小德山未会末后句。山闻。令侍者唤岩头来。问曰。汝不肯老僧那。岩头密启其意。山乃休去。明日升座。果与寻常不同。岩头至僧堂前。拊掌大笑云。且喜得老汉会末后句。他后天下人不奈伊何</p><p>无门曰。若是末后句。岩头德山俱未梦见在。捡点将来好。似一棚傀儡</p><p>颂曰</p><p>识得最初句便会末后句</p><p>末后与最初不是者一句</p><p>南泉斩猫</p><p>南泉和尚。因东西堂争猫儿。泉乃提起云。大众道得即救。道不得即斩却也。众无对。泉遂斩之。晚赵州外归。泉举似州。州乃脱履。安头上而出。泉云。子若在即救得猫儿</p><p>无门曰。且道。赵州顶草鞋意作么生。若向者里下得一转语。便见南泉令不虚行。其或未然险</p><p>颂曰</p><p>赵州若在倒行此令夺却刀子</p><p>南泉乞命</p><p>洞山三顿</p><p>云门因洞山参次。门问曰。近离甚处。山云柤渡。门曰夏在甚处。山云湖南报慈。门曰几时离彼。山云八月二十五。门曰放汝三顿棒。山至明日却上问讯。昨日蒙和尚放三顿棒。不知过在甚么处。门曰饭袋子。江西湖南便恁么去山。于此大悟</p><p>无门曰。云门当时便与本分草料。使洞山别有生机一路。家门不致寂寥。一夜在是非海里。着到直待天明。再来又与他注破。洞山直下悟去。未是性燥。且问诸人。洞山三顿棒合吃不合吃。若道合吃。草木丛林皆合吃棒。若道不合吃。云门又成诳语。向者里明得。方与洞山出一口气</p><p>颂曰</p><p>狮子教儿迷子诀拟前跳踯早翻身</p><p>无端再叙当头着前箭犹轻后箭深</p><p>钟声七条</p><p>云门曰。世界恁么广阔。因甚向钟声里披七条</p><p>无门曰。大凡参<a href=\"/remen/chanxue.html\" class=\"keylink\" target=\"_blank\">禅学</a>道。切忌随声逐色。纵使闻声悟道见色明心。也是寻常。殊不知。衲僧家骑声盖色。头头上明。着着上妙。然虽如是且道。声来耳畔。耳往声边。直饶响寂双忘。到此如何话会。若将耳听应难会。眼处闻声方始亲</p><p>颂曰</p><p>会则事同一家不会万别千差</p><p>不会事同一家会则万别千差</p><p>国师三唤</p><p>国师三唤侍者。侍者三应。国师云。将谓吾辜负汝。元来却是汝辜负吾</p><p>无门曰。国师三唤舌头堕地。侍者三应。和光吐出。国师年老心孤。按牛头吃草。侍者未肯承当。美食不中饱人飡。且道那里是他辜负处。国清才子贵。家富小儿娇</p><p>颂曰</p><p>铁枷无孔要人担累及儿孙不等闲</p><p>欲得撑门并拄户更须赤脚上刀山</p><p>洞山三斤</p><p>洞山和尚。因僧问。如何是佛。山云。麻三斤</p><p>无门曰。洞山老人参得些蚌蛤禅。才开两片。露出肝膓。然虽如是且道。向甚处见洞山</p><p>颂曰</p><p>突出麻三斤言亲意更亲</p><p>来说是非者便是是非人</p><p>平常是道</p><p>南泉因赵州问。如何是道。泉云。<a href=\"/fjrw/hcrw/syfs/105216.html\" class=\"keylink\" target=\"_blank\">平常心是道</a>。州云。还可趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不拟之道。犹如太虚廓然洞豁。岂可强是非也。州于言下顿悟</p><p>无门曰。南泉被赵州发问。直得瓦解冰消分疎不下。赵州纵饶悟去。更参三十年始得</p><p>颂曰</p><p>春有百花秋有月夏有凉风冬有雪</p><p>若无闲事挂心头便是人间好时节</p><p>大力量人</p><p>松源和尚云。大力量人因甚擡脚不起。又云。开口不在舌头上</p><p>无门曰。松源可谓。倾膓倒腹。只是欠人承当。纵饶直下承当。正好来无门处吃痛棒。何故。[斬/耳]要识真金。火里看</p><p>颂曰</p><p>擡脚踏翻香水海低头俯视四禅天</p><p>一个浑身无处着请续一向</p><p>云门屎橛</p><p>云门因僧问。如何是佛。门云干屎橛</p><p>无门曰。云门可谓。家贫难辨<a href=\"https://www.guang5.com/sushi/\" class=\"keylink\" target=\"_blank\">素食</a>。事忙不及草书。动便将屎橛来。撑门拄户。佛法兴衰可见</p><p>颂曰</p><p>闪电光击石火眨得眼已蹉过</p><p>迦叶刹竿</p><p>迦叶因阿难问云。世尊传金襕<a href=\"/remen/jiasha.html\" class=\"keylink\" target=\"_blank\">袈裟</a>外。别传何物。叶唤云。阿难。难应诺。叶云。倒却门前刹竿着</p><p>无门曰。若向者里下得一转语。亲切便见灵山一会俨然未散。其或未然。毗婆尸佛早留心。直至而今不得妙</p><p>颂曰</p><p>问处何如答处亲几人于此眼生筋</p><p>兄呼弟应扬家丑不属阴阳别是春</p><p>不思善恶</p><p>六祖因明上座。趁至大庾岭。祖见明至。即掷衣钵于石上云。此衣表信。可力争耶。任君将去。明遂举之如山不动。踟蹰悚栗。明曰。我来求法。非为衣也。愿<a href=\"/remen/xingzhe.html\" class=\"keylink\" target=\"_blank\">行者</a>开示。祖云。不思善不思恶。正与么时那个是明上座。本来面目。明当下大悟。遍体汗流。泣泪作礼问曰。上来密语密意外。还更有意旨否。祖曰。我今为汝说者。即非密也。汝若返照自己面目。密却在汝边。明云。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。祖云。汝若如是。则吾与汝同师黄梅。善自护持</p><p>无门曰。六祖可谓。是事出急家。老婆心切。譬如新荔支剥了壳。去了核送在尔口里。只要尔咽一咽</p><p>颂曰</p><p>描不成兮画不就赞不及兮休生受</p><p>本来面目没处藏世界坏时渠不朽</p><p>离却语言</p><p>风穴和尚。因僧问。语默涉离微。如何通不犯。穴云。长忆江南三月里。鹧鸪啼处百花香</p><p>无门曰。风穴机如掣电。得路便行。争奈坐前人舌头不断。若向者里见得亲切。自有出身之路。且离却语言三昧。道将一句来</p><p>颂曰</p><p>不露风骨句未语先分付</p><p>进步口喃喃知君大罔措</p><p>三座说法</p><p>仰山和尚。梦见往弥勒所安第三座。有一尊者。白槌云。今日当第三座说法。山乃起白槌云。摩诃衍法离四句绝百非。谛听谛听</p><p>无门曰。且道是说法不说法。开口即失。闭口又丧。不开不闭十万八千</p><p>颂曰</p><p>白日青天梦中说梦揑怪揑怪</p><p>诳呼一众</p><p>二僧卷帘</p><p>清凉大法眼。因僧斋前上参。眼以手指帘。时有二僧。同去卷帘。眼曰。一得一失</p><p>无门曰。且道是谁得谁失。若向者里着得一只眼。便知清凉国师败阙处。然虽如是。切忌向得失里商量</p><p>颂曰</p><p>卷起明明彻太空太空犹未合吾宗</p><p>争似从空都<a href=\"/remen/fangxia.html\" class=\"keylink\" target=\"_blank\">放下</a>绵绵密密不通风</p><p>不是心佛</p><p>南泉和尚。因僧问云。还有不与人说底法么。泉云有僧云。如何是不与人说底法。泉云。不是心不是佛不是物</p><p>无门曰。南泉被者一问。直得揣尽家私。郎当不少</p><p>颂曰</p><p>叮咛损君德无言真有功</p><p>任从沧海变终不为君通</p><p>久响龙潭</p><p>龙潭因德山请益抵夜。潭云。夜深子何不下去。山遂珍重揭帘而出。见外面黑却回云。外面黑。潭乃点纸烛度与。山拟接。潭便吹灭。山于此忽然有省。便作礼。潭云。子见个甚么道理。山云。某甲从今日去。不疑天下老和尚舌头。也至明日龙潭升堂云。可中有个汉。牙如剑树。口似血盆。一棒打不回头。他时异日向孤峰顶上立吾道在。山遂取疏抄。于法堂前将一炬火。提起云穷诸玄辨。若一毫致于太虚。竭世枢机。似一滴投于巨壑。将疏抄便烧。于是礼辞</p><p>无门曰。德山未出关时。心愤愤口悱悱。得得来南方。要灭却教外别传之旨。及到澧州路上。问婆子买点心。婆云。大德车子内是甚么文字。山云。<a href=\"/fojing/jingangjing/39210.html\" class=\"keylink\" target=\"_blank\">金刚经</a>抄疏。婆云。只如经中道。过去心不可得。见在心不可得。未来心不可得。大德要点那个心。德山被者一问。直得口似匾檐。然虽如是。未肯向婆子句下死却。遂问婆子。近处有甚么宗师。婆云。五里外有龙潭和尚。及到龙潭纳尽败阙。可谓是前言不应后语。龙潭大似怜儿不觉丑。见他有些子火种。郎忙将恶水。蓦头一浇浇杀。冷地看来一场好笑</p><p>颂曰</p><p>闻名不如见面见面不如闻名</p><p>虽然救得鼻孔争奈瞎却眼睛</p><p>非风非幡</p><p>六祖因风扬刹幡。有二僧对论。一云幡动。一云风动。往复曾未契理。祖云。不是风动不是幡动。仁者心动。二僧悚然</p><p>无门曰。不是风动。不是幡动。不是心动。甚处见祖师。若向者里见得亲切。方知二僧买铁得金。祖师忍俊不禁一场漏逗</p><p>颂曰</p><p>风幡心动一状领过只知开口</p><p>不觉话堕</p><p>即心即佛</p><p>马祖因大梅问。如何是佛。祖云。即心是佛</p><p>无门曰。若能直下领略得去。着佛衣吃佛饭。说佛话行佛行。即是佛也。然虽如是。大梅引多少人。错认定盘星。争知道说个佛字三日漱口。若是个汉。见说即心是佛。掩耳便走</p><p>颂曰</p><p>青天白日切忌寻觅更问如何</p><p>抱赃叫屈</p><p>赵州勘婆</p><p>赵州因僧问婆子。台山路向甚处去。婆云。蓦直去。僧才行三五步。婆云。好个师僧又恁么去。后有僧举似州。州云。待我去与尔勘过这婆子。明日便去亦如是问。婆亦如是答。州归谓众曰。台山婆子我与尔勘破了也</p><p>无门曰。婆子只解坐筹帷幄。要且着贼。不知赵州老人善用偷营劫塞之机。又且无大人相。捡点将来二俱有过。且道那里是赵州勘破婆子处</p><p>颂曰</p><p>问既一般答亦相似饭里有砂</p><p>泥中有刺</p><p>外道问佛</p><p>世尊因外道问。不问有言。不问无言。世尊据座。外道赞叹云。世尊大慈大悲。开我迷云。令我得入。乃具礼而去。阿难寻问佛。外道有何所证赞叹而去。世尊云。如世良马见鞭影而行</p><p>无门曰。阿难乃<a href=\"/remen/fodizi.html\" class=\"keylink\" target=\"_blank\">佛弟子</a>。宛不如外道见解。且道外道与佛<a href=\"/remen/dizi.html\" class=\"keylink\" target=\"_blank\">弟子</a>相去多少</p><p>颂曰</p><p>剑刃上行冰棱上走不涉阶梯</p><p>悬崖撒手</p><p>非心非佛</p><p>马祖因僧问。如何是佛。祖曰。非心非佛</p><p>无门曰。若向者里见得。参学事毕</p><p>颂曰</p><p>路逢剑客须呈不遇诗人莫献</p><p>逢人且说三分未可全施一片</p><p>智不是道</p><p>南泉云。心不是佛。智不是道</p><p>无门曰。南泉可谓。老不识羞。才开臭口。家丑外扬。然虽如是。知恩者少</p><p>颂曰</p><p>天晴日头出雨下地上湿</p><p>尽情都说了只恐信不及</p><p>倩女离魂</p><p>五祖问僧云。倩女离魂。那个是真底</p><p>无门曰。若向者里悟得真底。便知出壳入壳。如宿旅舍。其或未然。切莫乱走。蓦然地水火风一散。如落汤螃蟹七手八脚。那时莫言。不道</p><p>颂曰</p><p>云月是同溪山各异万福万福</p><p>是一是二</p><p>路逢达道</p><p>五祖曰。路逢达道人。不将语默对。且道将甚么对</p><p>无门曰。若向者里。对得亲切。不妨庆快。其或未然。也须一切处着眼</p><p>颂曰</p><p>路逢达道人不将语默对</p><p>拦腮劈面拳直下会便会</p><p>庭前柏树</p><p>赵州因僧问。如何是祖师西来意。州云。庭前柏树子</p><p>无门曰。若向赵州答处。见得亲切。前无释迦。后无弥勒</p><p>颂曰</p><p>言无展事语不投机承言者丧</p><p>滞句者迷</p><p>牛过窓棂</p><p>五祖曰。譬如水牯牛过窓棂。头角四蹄都过了。因甚么。尾巴过不得</p><p>无门曰。若向者里。颠倒着得一只眼。下得一转语。可以上报四恩下资三有。其或未然。更须照顾尾巴始得</p><p>颂曰</p><p>过去堕坑堑回来却被坏</p><p>者些尾巴子直是甚奇怪</p><p>云门话堕</p><p>云门因僧问。光明寂照遍河沙。一句未绝。门遽曰。岂不是张拙秀才语。僧云是。门云话堕也。后来死心。拈云。且道那里是者僧话堕处</p><p>无门曰。若向者里。见得云门用处。孤危者僧。因甚话堕。堪与人天为师。若也未明。自救不了</p><p>颂曰</p><p>急流垂钓贪饵者着口缝才开</p><p>性命丧却</p><p>趯倒净瓶</p><p>沩山和尚。始在百丈会中。充典座。百丈将选大沩主人。乃请同首座。对众下语。出格者可往。百丈遂拈净瓶。置地上。设问云。不得唤作净瓶。汝唤作甚么。首座乃云。不可唤作木[木*突]。也百丈却问于山。山乃趯倒净瓶而去。百丈笑云。第一座轮却山子。也因命之为开山</p><p>无门曰。沩山一期之勇。争奈跳百丈圈圚不出。检点将来。便重不便轻。何故[斬/耳]脱得盘头。担起铁枷</p><p>颂曰</p><p>扬下笟篱并木杓当阳一突绝周遮</p><p>百丈重关拦不住脚尖趯出佛如麻</p><p>达磨安心</p><p>达磨面壁。二祖立雪断臂云。弟子心未安。乞师安心。磨云。将心来。与汝安。祖云。觅心了不可得。磨云。为汝安心竟</p><p>无门曰。缺齿老胡。十万里航海特特而来。可谓是无风起浪。末后接得一个门人。又却六根不具。咦谢三郎。不识四字</p><p>颂曰</p><p>西来直指事因嘱起挠聒丛林</p><p>元来是尔</p><p>女子出定</p><p>世尊昔因文殊至诸佛集处。值诸佛各还本处。惟有一女人。近彼佛坐入于三昧。文殊乃白佛。云何女人得近佛坐。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊云。假使百千文殊亦出此女人定不得。下方过一十二亿河沙国土。有罔明菩萨。能出此女人定。须臾罔明大士从地涌出。<a href=\"/remen/libai.html\" class=\"keylink\" target=\"_blank\">礼拜</a>世尊。世尊敕罔明。却至女人前。鸣指一下。女人于是从定而出</p><p>无门曰。释迦老子做者一场杂剧。不通小小。且道文殊是七佛之师。因甚出女人定不得。罔明初地菩萨。为甚却出得。若向者里。见得亲切。业识忙忙那伽大定</p><p>颂曰</p><p>出得出不得渠侬得自由</p><p>神头并鬼面败阙当风流</p><p>首山竹篦</p><p>首山和尚。拈竹篦示众云。汝等诸人若唤作竹篦则触。不唤作竹篦则背。汝诸人且道。唤作甚么</p><p>无门曰。唤作竹篦则触。不唤作竹篦则背。不得有语。不得无语。速道速道</p><p>颂曰</p><p>拈起竹篦行杀活令背触交驰</p><p>佛祖乞命</p><p>芭蕉拄杖</p><p>芭蕉和尚示众云。尔有拄杖子。我与尔拄杖子。尔无拄杖子。我夺尔拄杖子</p><p>无门曰。扶过断桥水。伴归无月村。若唤作拄杖。入<a href=\"/remen/diyu.html\" class=\"keylink\" target=\"_blank\">地狱</a>如箭</p><p>颂曰</p><p>诸方深与浅都在掌握中</p><p>撑天并拄地随处振宗风</p><p>他是阿谁</p><p>东山演师祖曰。释迦弥勒犹是他奴。且道他是阿谁</p><p>无门曰。若也见得他分晓。譬如十字街头撞见亲爷相似。更不须问别人。道是与不是</p><p>颂曰</p><p>他弓莫挽他马莫骑他非莫辨</p><p>他事莫知</p><p>竿头进步</p><p>石霜和尚云。百尺竿头如何进步。又古德云。百尺竿头坐底人。虽然得入。未为真。百尺竿头须进步十方世界现全身</p><p>无门曰。进得步翻得身。更嫌何处不称尊。然虽如是。且道百尺竿头如何进步。嗄</p><p>颂曰</p><p>瞎却顶门眼错认定盘星</p><p>[拚-ㄙ+ㄊ]身能舍命一盲引众盲</p><p>兜率三关</p><p>兜率悦和尚。设三关问学者 拨草参玄只图见性。即今上人性在甚处 识得<a href=\"/remen/zixing.html\" class=\"keylink\" target=\"_blank\">自性</a>。方脱生死。眼光落时。作么生脱 脱得生死。便知去处。四大分离。向甚处去</p><p>无门曰。若能下得此三转语。便可以随处作主。遇缘即宗。其或未然。粗飡易饱。细嚼难饥</p><p>颂曰</p><p>一念普观无量劫无量劫事即如今</p><p>如今[覤-儿+豆]破个一念[覤-儿+豆]破如今[覤-儿+豆]底人</p><p>干峰一路</p><p>干峰和尚因僧问。十方薄伽梵。一路涅槃门。未审路头在甚么处。峰拈起拄杖。划一划云。在者里。后僧请益云门。门拈起扇子云。扇子踍跳。上三十三天。筑着帝释鼻孔。东海鲤鱼打一棒。雨似盆倾</p><p>无门曰。一人向深深海底。行簸土扬尘。一人于高高山顶。立白浪滔天。把定放行各出一只手。扶竖宗乘。大似两个驰子相撞着。世上应无直底人。正眼观来。二大老总未识路头在</p><p>颂曰</p><p>未举步时先已到未动舌时先说了</p><p>直饶着着在机先更须知有向上窍</p><p>从上佛祖垂示机缘。据欵结案。初无剩语。揭翻脑盖。露出眼睛。肯要诸人直下承当不从他觅。若是通方上士。才闻举着。便知落处。了无门户可入。亦无阶级可升。掉臂度关。不问关吏。岂不见玄沙道。无门<a href=\"/remen/jietuo.html\" class=\"keylink\" target=\"_blank\">解脱</a>之门。无意道人之意。又白云道明明知道。只是者个为甚么。透不过。恁么说话。也是赤土搽牛奶。若透得无门关。早是钝置无门。若透不得无门关。亦乃辜负自己。所谓涅槃心易晓。差别智难明。明得差别智。家国自安宁。旹绍定改元解制前五日。杨岐八世孙无门比丘慧开谨识</p><p>无门关卷终</p><p>禅箴</p><p>循规守矩。无绳自缚。纵横无碍。外道魔军。存心澄寂。默照邪禅。恣意忘缘。堕落深坑。惺惺不昧。带锁担枷。思善思恶。地狱天堂。佛见法见二铁围山。念起即觉。弄精魂汉。兀然习定。鬼家活计。进则迷理。退则乖宗。不进不退。有气死人。且道如何履践。努力今生须了却。莫教永劫受余殃</p><p>黄龙三关</p><p>我手何似佛手。摸得枕头背后。不觉大笑呵呵。元来通身是手</p><p>我脚何似驴脚。未举步时踏着。一任四海横行。倒跨杨岐三脚</p><p>人人有个生缘。各各透彻机先。那吒折骨还父。五祖岂藉爷缘</p><p>佛手驴脚生缘。非佛非道非禅。莫怪无门关险。结尽衲子深冤</p><p>瑞岩近日有无门掇向绳床判古今</p><p>凡圣路头俱截断几多蟠蛰起雷音</p><p>请</p><p>无门首座。立僧山偈奉谢。绍定庚寅季春无量(宗寿)书</p><p>达磨西来。不执文字。直指人心。见性成佛。说个直指。已是迂曲。更言成佛。郎当不少。既是无门。因甚有关。老婆心切恶声流布。无庵欲赘。一语又成四十九则。其间些子誵讹。剔起眉毛荐取。淳祐乙巳夏重刊</p><p>检校少保宁武军节度使京湖安抚制置大使兼屯田大使兼[卄/夒]路策应大使兼知江陵府汉东郡开国公食邑二千一百户食实封陆佰户 孟珙 跋</p><p>无门老禅。作四十八则语。判断古德公案。大似卖油饼。人令买家开口接了更吞吐不得。然虽如是。安晚欲就渠热炉熬上。再打一枚足成大衍之数。却仍前送似。未知</p><p>老师从何处下牙。如一口吃得。放光动地。若犹未。也连见在四十八个。都成热沙去。速道速道</p><p>第四十九则语</p><p page margintb15></p></div>"
}]