[{
    "title": "妙好宝车经 第2869部",
    "author": "未知",
    "html": "<div class=\"B1_text\"><p>妙好宝车经</p><p>世时有一□□□□□□□□□□□□□菩萨言。夫一切万民□□□□□□□□□切狱囚思得出不。一切病人思得差不。如人在闇思见明不。譬如慈母思见子不。譬如远行思早归不。譬如寡女思得夫不。譬如躄人思得行不。譬如贫人思得衣不。譬如寒人思得火不。譬如耕田思得穀不。譬如盲人思见物不。譬如聋人思闻声不。譬如哑人思得语不。如是种种思之念之。佛道至尊终不相欺。佛语宝车菩萨。我今语汝。须弥山南名阎浮提。西俱耶尼。北鬱单越。东弗于逮。如是四方眾生皆悉闻知。若欲闻者。如民得王。如囚出狱。如病得差。如闇见明。如慈母得子。如远行人得归。如寡女得夫。如譬人得行。如贫人得衣。如寒人得火。如耕田人得穀。如盲人得视。如聋人得听。如哑人得语。有如是种种思之念之佛道。<a href=\"/remen/shizun.html\" class=\"keylink\" target=\"_blank\">世尊</a>终不相欺</p><p>宝车菩萨白佛言。世尊如来<a href=\"/remen/shouming.html\" class=\"keylink\" target=\"_blank\">寿命</a>為有几年。佛言宝车菩萨。我今寿命不可思议。巍巍堂堂与日月同年。终日竟夜遶须弥山。终而复始。亦无始亦无原绪。若欲闻者。其事亦难。一切诸法空无所有。无有<a href=\"/remen/changzhu.html\" class=\"keylink\" target=\"_blank\">常住</a>亦无器灭。譬如东西及以南北。亦非青赤复非白黑。喻如嚮声捉不可得。佛后宝车菩萨。汝今应当教诸眾生。普皆<a href=\"/remen/shouchi.html\" class=\"keylink\" target=\"_blank\">受持</a>三归<a href=\"/remen/wujie.html\" class=\"keylink\" target=\"_blank\">五戒</a>。十善八斋转身更生。尽得须陀洹道。斯陀含道。阿那含道。阿罗汉道。尽诸有漏四道具足</p><p>宝车菩萨重白佛言。世尊如来在世犹多怨疾。况灭度后。其有诽谤此经典者。死入<a href=\"/remen/diyu.html\" class=\"keylink\" target=\"_blank\">地狱</a>。展转其中无有出期。痛哉痛哉。痛不可言。吾今矜于汝等造作此经。如盲者不见日月。非日月之咎</p><p>爱时不见爱不见爱亦忧是以莫造爱</p><p>怨曾恶所由喜中生于爱爱能生于忧</p><p>若能断恩爱忧悲即不生爱喜生于怨</p><p>爱喜生怖畏解无贪欲想何忧复何畏</p><p>诸天宫殿乐无边无有穷要当生彼处</p><p>有始而无终以善為善法修善是道场</p><p>善行作车牛载人入福堂以恶為恶法</p><p>恶行相缚束生时不<a href=\"/remen/shoujie.html\" class=\"keylink\" target=\"_blank\">受戒</a>死则入地狱</p><p>三归五戒车非是山中木得闻宝车经</p><p>死不入地狱非空非海中非入山石间</p><p>对至不可避会当来相牵赤绳缚我肩</p><p>黑索繫我咽将我何所至送至东太山</p><p>高山万餘丈绝后极普悬乃何千万岁</p><p>以复归黄泉<a href=\"/remen/rensheng.html\" class=\"keylink\" target=\"_blank\">人生</a>譬朝露姓命不久长</p><p>不信我语者但看琢石光生难死何异</p><p>去不由桥梁惶忽五道头解剥衣以裳</p><p>手捉七尺棒铁鉤利如芒火车忽然至</p><p>铜柱及铁床寒冰截人骨狱门阳濩汤</p><p>使官相对座又吏挟两箱皆共治文书</p><p>问我生时殃事事知何道苦痛难可当</p><p>奈何天中天叵有不死方怨恋犹恩爱</p><p>谓呼身是常<a href=\"/remen/shijian.html\" class=\"keylink\" target=\"_blank\">世间</a>愚痴人或不信此经</p><p>譬如未调牛曳人东都西三归如车轢</p><p>五戒如车辕十善作车箱八戒作当兰</p><p>直心如车轴三明作肛釧持戒如车辖</p><p><a href=\"/remen/pojie.html\" class=\"keylink\" target=\"_blank\">破戒</a>如车轓车聪如双耳鉤心如坐禪</p><p>方便如车旅覆盖如善权佛道作车轂</p><p>车辐竞来前贤者如车网法师与魔门</p><p>退转如薛脱懺悔打薛坚<a href=\"/remen/jingjin.html\" class=\"keylink\" target=\"_blank\">精进</a>作车牛</p><p>牵车至梵天梵天诸宫殿光明皆自然</p><p>譬如春花敷妙色悦眾心如是诸<a href=\"/remen/gongde.html\" class=\"keylink\" target=\"_blank\">功德</a></p><p>得闻宝车经佛道高于天福德重于地</p><p>宝车大菩萨教我作懺悔世间愚痴人</p><p>不信宝车经死堕地狱中我鬼竟来前</p><p>牵头向刀山面白如唇青不见日月光</p><p>但闻打鬼声如是诸苦痛幽幽何冥冥</p><p>生时不受戒事至知何陈或有铁嘴鸟</p><p>飞来著两肩低头啄人舌举头啄眼精</p><p>此人前身时斋日恶骂声不肯受师教</p><p>佛前作懺悔今日受斯罪知复何造逮</p><p>佛言。若有善男子善女人。能于斋日在三尊前。发露懺悔自悦过咎者罪灭福生。不经刀山剑树濩汤卢炭。不犹三涂受。若眾生不经八难。乃与诸佛菩萨携手接腕。诸天宫殿入中遍观欢欣快乐。广成弘愿</p><p>佛语宝车菩萨。有能受持宝车菩萨经者。设入大海。譬如娥押鸳鸯凤凰在海水中异愕异翔。如人在堂琵琶箏笛歌舞作倡欢忻快乐。功德难量。譬如鱼鱉在海水中出没<a href=\"/remen/zizai.html\" class=\"keylink\" target=\"_blank\">自在</a>不畏虎狼。譬如耽幽魍魎。谁敢谁当</p><p>佛语宝车菩萨。汝今应当教诸眾生皆悉闻知。佛言。汝欲度人之法。其事云何。宝车答言。能以手执波若之智炬。入眾生无明之窟宅。照善根之华敷。显<a href=\"/remen/jietuo.html\" class=\"keylink\" target=\"_blank\">解脱</a>之智果。用忍辱作鎧杖。手执波若之利朔。善权方便作攻车。破眾生愚痴之大城。共<a href=\"/remen/wuyin.html\" class=\"keylink\" target=\"_blank\">五阴</a>魔战。击<a href=\"/remen/shengsi.html\" class=\"keylink\" target=\"_blank\">生死</a>军。杀<a href=\"/remen/fannao.html\" class=\"keylink\" target=\"_blank\">烦恼</a>贼。出阴入界法身道场。皆由宝车菩萨威神之刀。巍巍如是</p><p>佛语宝车菩萨。汝今应当得阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。善男子善女人。有能受持宝车菩萨经名堕地狱者。无有是处。何以故。乘如来力驾波若之大船度眾生。逕生死之大河。度烦恼之海岸。出爱欲之深渊。越无明之坑坎。度耽见之恶经。用忍辱作琢斫琢却六入之杌株。尽耽见之横根。却烦恼之叶须。牵弘誓之大牛。用<a href=\"/remen/zhihui.html\" class=\"keylink\" target=\"_blank\">智慧</a>作利犁。破眾生愚痴之荒地。以<a href=\"/remen/suixi.html\" class=\"keylink\" target=\"_blank\">随喜</a>作鏤[金*聚]。破眾生愚痴之怏伐。用<a href=\"/remen/liudu.html\" class=\"keylink\" target=\"_blank\">六度</a>作种子。散著无极之<a href=\"/remen/futian.html\" class=\"keylink\" target=\"_blank\">福田</a>。用十善作沟渠。长真实之苗稼。磨波若之利鎌。又取<a href=\"/remen/niepan.html\" class=\"keylink\" target=\"_blank\">涅槃</a>真实果。牵弘誓之大牛。驾三乘之宝车。运著六通之矩头。由八径之政路。运总持之蠡束。积著散云之道场。宝车度人其法如是</p><p>如母得子病<a href=\"/remen/shasheng.html\" class=\"keylink\" target=\"_blank\">杀生</a>求魔神不得一言福</p><p>罪如须弥山念人衰老时百病同时生</p><p>水消如火灭刀风解其形骨离筋脉绝</p><p>大命要当倾吾欲畏是故求道愿福生</p><p>唯念老病死<a href=\"/remen/sanjie.html\" class=\"keylink\" target=\"_blank\">三界</a>是大患福尽而命终</p><p>弃之于皇泉身烂还归土魂魄随<a href=\"/remen/yinyuan1.html\" class=\"keylink\" target=\"_blank\">因缘</a></p><p>吾欲畏是故求道胜泥洹眼老不见色</p><p>看经文字难耳老不闻声听受经法难</p><p>鼻老不闻香分别香亦难口老不能语</p><p>说经义亦难心老多忘失<a href=\"/remen/shuofa.html\" class=\"keylink\" target=\"_blank\">说法</a>解义难</p><p>身老不能行往取福德难今身不受戒</p><p>后得為人难杀生短命报欲求长命难</p><p>我杀还我尚走避脱亦难世间愚痴人</p><p>不信宝车经放咨著五欲行业之所牵</p><p>譬如歷养马举头看青云但作地狱行</p><p>不知念生天智者乐福德愚者利养身</p><p>如马贪水穀好语咏不听展转鑊汤中</p><p>苦痛难可陈语我家中人欲求过度我</p><p><a href=\"/remen/shaoxiang.html\" class=\"keylink\" target=\"_blank\">烧香</a>请道人不经八难苦皆由宝车经</p><p>身直影亦直身曲影直难心直事事直</p><p>心曲直事难鱼鱉隐在海扫地求活难</p><p>猿猴急依树无树脱亦难人急依于佛</p><p>无戒求佛难放身自纵咨眾魔竞来前</p><p><a href=\"/remen/biqiu.html\" class=\"keylink\" target=\"_blank\">比丘</a>语宝车。何以不问佛四諦二因缘本从何处出。佛即语宝车。我出于波罗奈国。或果从因中生。或因从果中出。智者能安之愚者。便掘出宝车方便问破三合為一。比丘语宝车。举意宜大儿。谓汝三乘人不识于涅槃轮迴六趣中。脱诸难亦难。愿以方便力引之入涅槃。比丘语宝车。事亦不可知。粟果成天地。芥子成须弥。神力得如是。故号不思议。宝车菩萨眷属千万亿人。闻佛所说<a href=\"/remen/huanxi.html\" class=\"keylink\" target=\"_blank\">欢喜</a>奉行。一心归向无有惑也</p><p>佛昔在世时。化作一道人。诣大<a href=\"/remen/poluomen.html\" class=\"keylink\" target=\"_blank\">婆罗门</a>家乞。婆罗门问道人言。何以不田作但行乞食。道人姓何字谁。舍在何许。嘱何郡县。道人言。吾舍在弘水东引水西。嘱波若郡本际县。姓空字<a href=\"/remen/wuxiang.html\" class=\"keylink\" target=\"_blank\">无相</a>。萨云然树下止居超入城绝[糸*居]利彼。婆罗门言。道人乃有此业。何以不田作但行乞食。道人答曰。吾田作与卿有异。以四禪為耕犁。六度為种子。散著无极之旷野。润以八解之泉水。长养四实為<a href=\"/remen/guobao.html\" class=\"keylink\" target=\"_blank\">果报</a>。锄以十善為沟薛。又以波若之利鎌。束以善权為要附。积著三乘之大车。运著无极之大城。给与一切之贤士。贫道之田作如此无穷。以道人说是语次忽然不现。婆罗门即得道迹</p><p>佛说妙好宝车经一卷大业十三年<a href=\"/remen/fodizi.html\" class=\"keylink\" target=\"_blank\">佛弟子</a>张<a href=\"/remen/foguo.html\" class=\"keylink\" target=\"_blank\">佛果</a>為刘士章善友知识敬造宝车经一卷<a href=\"/remen/liutong.html\" class=\"keylink\" target=\"_blank\">流通</a>读诵讲说<a href=\"/remen/xiuxing.html\" class=\"keylink\" target=\"_blank\">修行</a>愿藉此大乘弘化之业俱游胜境履践妙迹背八邪道归八正路具首楞严<a href=\"/remen/sanmei.html\" class=\"keylink\" target=\"_blank\">三昧</a>之力获四如意念处功德愿于将来<a href=\"/remen/wuliangjie.html\" class=\"keylink\" target=\"_blank\">无量劫</a>中世世生生还共<a href=\"/remen/dizi.html\" class=\"keylink\" target=\"_blank\">弟子</a>深结善因<a href=\"/remen/puti.html\" class=\"keylink\" target=\"_blank\">菩提</a>眷属发大乘心求摩訶衍具足智慧<a href=\"/remen/shentong.html\" class=\"keylink\" target=\"_blank\">神通</a>威德根力觉道皆悉成就俱修梵行同登种觉</p></div>"
}]