[{
    "title": "护身命经 第2865部",
    "author": "未知",
    "html": "<div class=\"B1_text\"><p>护身命经</p><p>界<a href=\"/remen/biqiu.html\" class=\"keylink\" target=\"_blank\">比丘</a>道真</p><p>佛说救护身命经济人疾病苦厄</p><p>尔时佛在娑罗双树间临般<a href=\"/remen/niepan.html\" class=\"keylink\" target=\"_blank\">涅槃</a>时。<a href=\"/remen/sheli.html\" class=\"keylink\" target=\"_blank\">舍利</a>弗阿难及无量无边诸大菩萨诸大<a href=\"/remen/dizi.html\" class=\"keylink\" target=\"_blank\">弟子</a>一切诸天皆来集会。佛还正坐告阿难言。吾当入般涅槃。我灭度后五浊恶世中。一切眾生当為恶魔恶鬼嬈扰。吸人精气者求人长短者横来杀人者。阿难汝好懃流布此经。令恶世中一切眾生无有病苦。无有横死。眾邪蛊毒悉皆消灭</p><p>阿难我所嘱消者唯有此经。若有眾无男无女。有能读诵此经一句一偈者。眾邪恶鬼不得忌近。若在旷野中。若在急难中。若在大火中若在大水中。常当读诵是经。能悉断除。何以故。此经有大威神力故常读之。若不能读者。但当书写安著怀中至心<a href=\"/remen/shouchi.html\" class=\"keylink\" target=\"_blank\">受持</a>。是经者则持过去未来现在诸佛神力。若欲远行常当持去。诸恶毒兽无能近者。若到处处村落。一心為人演说有能须申。听者所愿悉得。阿难佛不虚言。此经佛所祕要甚难可得。譬如妙药。能愈毒病。能辟毒气。能断恶毒。有人将<a href=\"/remen/xingzhe.html\" class=\"keylink\" target=\"_blank\">行者</a>。诸恶毒虫眾邪蛊毒欲来侵害。闻此药气四向散去不敢迴视。此经亦复如是。若有病痛者。当净洗浴一心读诵。眾患消除。佛告阿难。若有恶魔眾邪蛊毒不随我语者。我当使此魔遭眾邪蛊毒。如押油殃悉皆消灭无有遗餘。佛即举七佛名宇。第一维卫佛。第二式佛。第三随叶佛。第四拘楼秦佛。第五拘那含牟尼佛。第六<a href=\"/remen/jiaye.html\" class=\"keylink\" target=\"_blank\">迦叶</a>佛。第七释迦牟尼佛。若有苦厄病痛者。便当读诵此七佛名字。诸恶蛊毒悉皆消灭无能侵近。佛说此经已。复告阿难言。我今复怜愍眾生故。便当更说六神名字。一名波奈罗。二名迦奈罗。三名禪吒迦。四名勤迦。五名摩头。六名摩祁。此是六神名字。阿难若有眾生。无男无女无贵无贱有苦厄者。皆当称说六神名字。所患消除。眾恶役气不得来近。一切灭尽无有遗餘</p><p>佛告无量无边诸大菩萨摩訶萨及天神王一切<a href=\"/remen/tianren.html\" class=\"keylink\" target=\"_blank\">天人</a>等。我灭度后。若有受持我嘱法者。汝等常当昼夜拥护令得安隐。文殊师利菩萨白佛言。<a href=\"/remen/shizun.html\" class=\"keylink\" target=\"_blank\">世尊</a>我当于佛灭度后。将二十五菩萨。于恶世中有能读诵此经处。我等昼夜在其左右拥护是人。眾邪魍魎不得来近。常使是人卧觉俱安。<a href=\"/remen/xiuxing.html\" class=\"keylink\" target=\"_blank\">修行</a>善法。佛讚文殊师利等。善哉善哉。汝能拥护我百千万亿劫中所可修集阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a></p><p>尔时四天神王偏袒右肩右膝著地。一心合掌白佛言世尊。我常于如来灭后。各将眷属案行国界。有能读诵书写受持是经者。我等眷属常来随逐是人。昼夜拥护令不见恶。是人欲行旷野中。我常随逐是人导从前从。勤心拥护不离是人。不令恶魔忌来侵近。常得充足不令飢渴无所之少。可欲求者我等神王悉令供给。如其所愿无所之少。何以故。是人能流布此经故。修<a href=\"/remen/xingshan.html\" class=\"keylink\" target=\"_blank\">行善</a>法<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/sanbao.html\" class=\"keylink\" target=\"_blank\">三宝</a>故。不令断绝</p><p>尔时乾闥婆王阿修罗迦楼罗紧那罗摩睺罗伽人非人等。各各[跳-兆+互]跪于如来前。一心合掌白佛言。世尊我等天人常当飞行于恶世中间有读诵书写受持是经者。我等天人与其眷属共到是人所住之处。听受此经法。常当守护昼夜不离在其四面。拥护是人。眾魔恶鬼不得侵近。不得夺其精气。不得横来绝命。不得横来嬈害。不得求其长短。不得触犯。令毒气不行。我等眷属常来在是人所住之处。我于空中。是人若遇大火。我等眷属随其方便拥护其身不令火烧。若遇大水。急驶漂去。我等眷属即于空中来接是人。令不见溺水。即还停得度水难。若遇大贼。我四面救护是人。能令贼心刀杖不举即发慈心。若遇官法繫缚枷锁昼夜愁苦。我等眷属于<a href=\"/remen/xukong.html\" class=\"keylink\" target=\"_blank\">虚空</a>中。能令其官心生<a href=\"/remen/huanxi.html\" class=\"keylink\" target=\"_blank\">欢喜</a>悉令放流皆得<a href=\"/remen/jietuo.html\" class=\"keylink\" target=\"_blank\">解脱</a>。我等眷属一心救护。不令他人而得嬈乱。于无量无边劫中。常念此经。何以故。此经世尊慇懃所嘱之法。令久流布。佛复讚诸天人等。善哉善哉。汝等眷属曾于阿僧祇劫中。值遇百千万亿诸佛。复能拥护我百千万亿劫中弟子。能令流布此经。读诵书写方便救济。不令见恶。常行<a href=\"/remen/shanxin.html\" class=\"keylink\" target=\"_blank\">善心</a>。尔时乾闥婆王等各与眷属。顶<a href=\"/remen/lifo.html\" class=\"keylink\" target=\"_blank\">礼佛</a>足一心奉行</p><p>佛告阿难。吾以右手摩汝顶上。汝好用心。吾所嘱累唯有此经。阿难懃流布此经。令一切眾生悉得闻知。阿难汝最是吾心中弟子。我所出法悉付嘱汝等。吾今怜愍一切眾生故。欲令解脱故。佛还正坐付嘱此法。阿难此经尊猛极有威神。劝令一切族姓男女供养香花杂綵燃灯续明。复能<a href=\"/remen/liuzhuan.html\" class=\"keylink\" target=\"_blank\">流转</a>读诵。皆救人疾苦厄之者。现世安吉。将来<a href=\"/remen/wangsheng.html\" class=\"keylink\" target=\"_blank\">往生</a>无量寿国即生莲华躯体金色身相具足。<a href=\"/remen/zhihui.html\" class=\"keylink\" target=\"_blank\">智慧</a>勇健如上辈者。<a href=\"/remen/gongde.html\" class=\"keylink\" target=\"_blank\">功德</a>如是不可称计。佛告阿难。当用好纸好笔好墨。至心书写我所出法。上下句偈如佛所说。无令妄失一画一点。阿难我怜愍眾生故。唯嘱汝法。皆令一切有形之类悉得闻知。心开意解常行善法</p><p>尔时阿难在世尊前一心合掌。身毛悉竖战战兢兢。一心諦听佛语不敢忘失一句一偈。流泪而言。世尊所嘱至心受持。广令流布此经。阿难复言。受天尊教。<a href=\"/remen/dl.html\" class=\"keylink\" target=\"_blank\">顶礼</a>佛足一心奉行</p><p>修福受乐报所欲皆自然</p><p>超然<a href=\"/remen/shengsi.html\" class=\"keylink\" target=\"_blank\">生死</a>流上言至涅槃</p><p>若人好為福天神自然护</p><p>所愿皆自然眾魔不得坏</p><p>薄福多诸恼福能消眾患</p><p>福德既牢强速成坚固定</p><p>生天受快乐人中亦<a href=\"/remen/zizai.html\" class=\"keylink\" target=\"_blank\">自在</a></p><p>斯由功德故所往皆自然</p><p>因此福方便永离生死苦</p><p>得□至涅槃不灭复不生</p><p>救护身命经</p></div>"
}]