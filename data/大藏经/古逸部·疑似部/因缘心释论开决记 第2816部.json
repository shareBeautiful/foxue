[{
    "title": "因缘心释论开决记 第2816部",
    "author": "未知",
    "html": "<div class=\"B1_text\"><p><a href=\"/remen/yinyuan1.html\" class=\"keylink\" target=\"_blank\">因缘</a>心释论开决记</p><p>将释此论。先以四门分别。然后释其正论之文。言四门者。一明造论之主。二明造论之因。三明所述之论為正量不。四辨论所宗</p><p>初言明造论之主者。谓龙猛大师自利他满证极喜地。善见缘起甚深法性。善逝受记名称普闻。具诸德者之所造也</p><p>二言明造论之因者。谓龙猛大师為欲断除五德<a href=\"/remen/dizi.html\" class=\"keylink\" target=\"_blank\">弟子</a>诸疑网故摧灭外道断常等。见诸僻执故欲令未来纯根异生利根有情善解缘起明了二諦。速趣无上<a href=\"/remen/puti.html\" class=\"keylink\" target=\"_blank\">菩提</a>正因故造斯论夫欲<a href=\"/remen/xiuxing.html\" class=\"keylink\" target=\"_blank\">修行</a>无上菩提正因之者。先须善解缘起缘性杂染净品明了分别二諦之理。言二諦者。胜义世俗二种諦也言胜义諦者。诸法性相无生无起非断非常。超语言道心行处灭。唯圣自证之境界也言俗諦者。略而言之有其四种。一真实。二非真。三近胜义。四清净言真实者。谓内外缘起于胜义諦。虽空无物世俗諦门犹如幻化因缘力故成辨现事。圣见其过。凡愚执实不见其患。耽著造作久处<a href=\"/remen/shengsi.html\" class=\"keylink\" target=\"_blank\">生死</a><a href=\"/remen/yinguo.html\" class=\"keylink\" target=\"_blank\">因果</a>法也言非真者。谓阳焰幻化乾城等类。世諦门中不成辨事。凡亦了达不假圣说非真有也言近胜义者。為欲詮其胜义諦故。诸佛菩萨善知识等。以名句文身施设假立十二分教。彼名句文虽非本事。若无名等不能显事故名句等名近胜义也言清净者。谓诸佛如来所有相好力<a href=\"/remen/wuwei.html\" class=\"keylink\" target=\"_blank\">无畏</a>等广大<a href=\"/remen/gongde.html\" class=\"keylink\" target=\"_blank\">功德</a>不同异生不善之业染污<a href=\"/remen/fannao.html\" class=\"keylink\" target=\"_blank\">烦恼</a>之所生长。唯是白净出世道法之所生起故言清净</p><p>三言所造之论為正量不者。此中有问。如来所说缘起缘性甚深微细。虽可了知唯佛独证。龙树大师位阶何地。此所造论以為正量而可信受答。教理二门有证成故。此所造论而无错谬。以為正量。勿生疑惑教量证成者。<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>云。南<a href=\"/remen/tianzhu.html\" class=\"keylink\" target=\"_blank\">天竺</a>国中有名德<a href=\"/remen/biqiu.html\" class=\"keylink\" target=\"_blank\">比丘</a>。厥号名龙树。能破有无宗。<a href=\"/remen/shijian.html\" class=\"keylink\" target=\"_blank\">世间</a>中显我无上大乘法。得初<a href=\"/remen/huanxi.html\" class=\"keylink\" target=\"_blank\">欢喜</a>地<a href=\"/remen/wangsheng.html\" class=\"keylink\" target=\"_blank\">往生</a>安乐国又大云经说。我灭度后有龙树苾芻。能摧恶见护我<a href=\"/remen/zhengfa.html\" class=\"keylink\" target=\"_blank\">正法</a>。与善行王同时出现。有斯教量而受记。故此师製造以為可信理证成者。此师在世亲证空藏<a href=\"/remen/sanmei.html\" class=\"keylink\" target=\"_blank\">三昧</a>。撝空出宝满有情愿。于山石壁而无障碍。更有胜德文繁不述。如餘处明。以斯<a href=\"/remen/xianliang.html\" class=\"keylink\" target=\"_blank\">现量</a>而推此师非凡。是圣所说言教以為正量。堪可<a href=\"/remen/liuzhuan.html\" class=\"keylink\" target=\"_blank\">流转</a></p><p>四言辨论所宗者。大师在世大小乘教各无差。互如佛所说依教修行。佛灭度后大小乘教為诸师等情执不同。各成多宗如餘处说。今此论者。所詮之宗非小是大。就大之中复分三宗。一胜义皆空。二应理圆实。三法性<a href=\"/remen/yuanrong.html\" class=\"keylink\" target=\"_blank\">圆融</a>。此论所被<a href=\"/chanzong/gongan/53414.html\" class=\"keylink\" target=\"_blank\">龙树菩萨</a>依大<a href=\"/remen/banruo.html\" class=\"keylink\" target=\"_blank\">般若</a>等住竖立宗故。是故此论胜义皆空宗之摄也</p><p>后言释其正论文者。文分為二。一释论题。二明正论</p><p>释题中言因缘心论颂者。夫诸经论所立名者皆有四义。一人。二处。三喻。四义。今此名者约义立也。為此论中。所有一切诸佛菩萨所说缘起广略二义世及出世杂染还灭。如是等义此中摄尽故立此名言因缘者。此遮断常无因等论诸恶见也言因缘者。為何谓耶。瑜伽及阿毘达磨集二论云。离作用义。从因所生义。离有情义。依他起义。无动转义。<a href=\"/remen/wuchang.html\" class=\"keylink\" target=\"_blank\">无常</a>义。暂住义。因果相续不断义。因果相似义。因果种种义。因果各决定义。是缘起义言心者。缘起缘性即是诸佛祕密心藏真实之境。此论亦明如是义故。故言心也又言心者。亦是摄辞。此中皆摄诸广义故所言论者。教诫学徒故名為论</p><p>二言明正论者。大门分二。一广。二略。言广者。七行颂中前五是也言略者。后二颂也就广之中复分為五。一三摄十二门即初二颂也。二十二支法递互相生无有始终门即第三颂。三十二支法空故<a href=\"/remen/wuwo.html\" class=\"keylink\" target=\"_blank\">无我</a>门即颂中半颂也。四十二支法离二边故无转移门。即颂中始从唯从于空法至不移。五还灭门即颂云智应察也。即彼五中前四是顺。后一是逆。如理应思</p><p>广略二门之中先明其广。就广之中今当第一明三摄十二门。于中文二。先问。后答。言先问者前半颂也。言后答者后一颂半而配文也先略释问辞言。此中者。是发起辞即如来所说缘起缘性广略二教于此中也言<a href=\"/remen/shamen.html\" class=\"keylink\" target=\"_blank\">沙门</a>者。即是<a href=\"/remen/fanyin.html\" class=\"keylink\" target=\"_blank\">梵音</a>。此云善学。亦云善寂。即是诸圣及随彼圣<a href=\"/remen/chujia.html\" class=\"keylink\" target=\"_blank\">出家</a>眾也。此则通于内外学也言乐闻者。為遮不信及无乐。欲欲欲虽多此中欲令于缘起义明了闻也言能听者。谓耳根不坏了声义也言善能忆持者。谓前耳根所闻之义。<a href=\"/remen/yishi.html\" class=\"keylink\" target=\"_blank\">意识</a>忆持专注一境无忘失也言能悟者。谓意识忆持所了之义。以惠善观于闻声义。无有遣餘悉了知也言能观者。而于诸法及出离道功德过失善观察也。言及具简弃者。于染净品功德过失疑网恶作善简择故。即前五德二是闻惠。一是恩惠。后二修惠。虽言五德亦具五善之想。捨五恶想如理应思言来诣师所者。谓五德弟子為求法故来诣龙猛菩萨所也言于如来教中者。五德弟子非于外道六师等教而有疑惑。唯于如来所说缘起广略二义心生疑惑故发问也言婆伽梵者。此云降伏。具谓降四魔具六功德也问曰。言婆伽梵者。独如来得。何故呼师為薄伽梵答。為彼弟子而于师所作如来想。恭敬之辞又此龙猛住见道位捨诸恶法远离魔境经有诚言。如幻一切法。為诸有情说。于彼而无畏。故号為薄伽。龙猛菩萨证极喜地了缘起法如幻化等。具斯德故与理无违弟子呼师称薄伽梵者。求何事耶。為爱尽故。求<a href=\"/remen/jietuo.html\" class=\"keylink\" target=\"_blank\">解脱</a>故。非為财利及爱果也言彼于何所摄者。為彼弟子或于广义先已了知。而于摄略不善巧。故问摄义也言今欲乐闻者。虽言乐闻亦摄思修為取果也后明答辞言。知彼问其真义者。谓龙猛菩萨知彼五德弟子于缘起缘性尽所有性如所有性。真义之中生渴仰无不<a href=\"/remen/rufa.html\" class=\"keylink\" target=\"_blank\">如法</a>。故试问也言师即呼曰汝者。為彼弟子先于师所作如来想。称薄伽梵与彼相应即呼曰汝言师者。五种师中出家羯磨依止教授也言汝者。即是子也。子有三种。一身所生。二口所生。三心所生。今取后二言作此分明者。而语与义无有相违称彼问答。故言分明言典功之语者。语无有失而无杂乱。义理分明利益听眾有果获也</p><p>次下又重释问辞释论也言此中十及二故曰為十二者。若十及二不别说者数為二十。有增加过故此言也问。不言十一。不言十三。定言十二。為何谓耶。若言十一义不具足。若言十三义无所用。有增减过故定十二又三世因果用十二故。谓从于前际至中际因者无明行识。果谓名色。助因為爱。从于中际至后之因从识至受。果谓生老死。助因取有。住中际者从识至受。故定十二又十二者。初三即是能引支也。名色六入触受四法所引支也。爱取有三能成支也。生之一法所成支也。老死即是过失支也。能引支者。显其远因。能成支者。即示近因。若无此二生不成故言支即差别故言差别如车支分故说為支者。除十二支别无差别。即十二支性相业用名不同故立差别义如车支分。若离轮等别无有车。此亦如是。十二支法明性相者。如稻秆经说。何者无明于此六界起于一想一合想常想坚牢想不坏想安乐想眾生名生者养育士夫补特伽罗儒童作者我我所相等。及餘种种无知。此是无明。有无明故于诸境界起贪嗔痴。于诸境界起贪嗔痴者。此是无明缘行。而于诸事能了别者。名之為识。与识俱生四取蕴者。此是名色。依名色诸根。名為六入。三法和合名之為触。觉受触者。名之為受。于受贪著。名之為爱。增长爱者。名之為取。从取而生。能生业者。名之為有。而从彼因所生之蕴。名之為生。生已蕴成熟者。名之為老。老已蕴灭坏者。名之為死。<a href=\"/remen/linzhong.html\" class=\"keylink\" target=\"_blank\">临终</a>之时内具贪著及热恼者。名之為愁。从愁而生诸言辞者。名之為叹。五识身受苦者。名之為苦。作意之识受诸苦者。名之為忧。具如是等及随烦恼者。名之為恼十二支法明业用者。如阿毘达磨集论说。无明作何业耶。而于诸有迷诸有情。亦与诸行而作缘也。行作何业而于诸趣显现有情。亦与识作习起缘也。识作何业能持有情业之缠缚。亦与名色而作缘也。名色作何业令诸有情而取于身。亦与六入而作缘也。六入作何业令诸有情<a href=\"/remen/yuanman.html\" class=\"keylink\" target=\"_blank\">圆满</a>受身触作缘也。触作何业令诸有情受用于境受作缘也。受作何业令诸有情趣生受用爱作缘也。爱作何业令诸有情而引于生取作缘也。取作何业取后有故令诸有情而识有取有□□□□□□作缘也。有作何业令诸有情趣向后有生作缘也。生作何业令诸有情次第成就名色六入。而触及受老死缘也。老死作何业令诸有情数数转变寿及命也十二支法释名者。如稻秆经说。大黑闇故名為无明。造作故名诸行。了别故名识。相依名名色。為生门故名六入。触故名触。受故名受。渴故名爱。取故名取。生后有故名有。生蕴故名生。蕴熟故名老。蕴坏故名死。愁故名愁。叹故名叹。恼身故名苦。恼心故名忧。烦恼故名恼言能寂身口故名能仁者。虽不言意能寂身口而从于彼意净因生。但果清净知。因净故而不言也</p><p>言彼非<a href=\"/remen/zixing.html\" class=\"keylink\" target=\"_blank\">自性</a>者。次下有十种。外道僻执此次第一也。谓裸形外道执六种法為法自性。一有寿。二无寿。三有漏。四繫得。五持禁戒。六解脱。若不了别此六法者轮<a href=\"/remen/zhuansheng.html\" class=\"keylink\" target=\"_blank\">转生</a>死。若了别时而得解脱。或有一类而执有。情微尘昧闇平等自性。即彼士夫為法自性。二言决定者。此是数论外道宗也。谓有一类而执诸法。从彼生者即是彼果。彼即是因。是故因果各各决定人天等趣。不相杂住生死轮转。三言士夫者。此亦数论宗也。谓有一类执有。眾生及以士夫為诸法因。不了此二久处生死。虽相杂住若了别时即得解脱。士夫者。而有千颂善解法述。或执士夫有大力用。各在有情身内住也。四言相假者。谓有一类外道说言。日月星宿日数即是法因。顺彼作业成辨其事。若违彼者即不成就。是故诸法是彼自性。若不了彼久处轮迴。若了别者即得解脱。又言相假者。有诸外道起如是见。立如是论。若有眾生。于殑伽河等沐浴支体。沐浴支体而得清净。或有一类执独等成以為清净。不假<a href=\"/remen/shane.html\" class=\"keylink\" target=\"_blank\">善恶</a>而成异熟。但假日月沐浴等法以為清净。五言<a href=\"/remen/zizai.html\" class=\"keylink\" target=\"_blank\">自在</a>者。此亦数论宗也。谓有一类说。诸有情其受苦乐不从善恶。虽自在变彼由现见于因果中。世间有情不随欲转故作此计。所以者何。现见世间有情于彼因时。欲修净业不遂本欲。反更為恶。于彼果时。愿生善趣乐世界中不遂本欲堕恶趣等。竟谓受乐不遂所欲反受诸苦。由此见故彼作是思。六言时者。此亦数论宗也。谓执有情所受苦乐不假善恶。但待时受苦乐报如夏草青冬即变白。如是等类非由善恶。是时变故。七言自然者。谓有一类计一切法六自然性。一物。二德。三业。四总。五差。六连。若了此六如得解脱。若不了者轮转生死。或有妄计蕀铁豆圆。如是等事是准而作皆自然性。八九十言随欲化主偶过者。此三宗见。是无因论。谓有一类而依世间诸静虑故见世施主。一期受命恒行<a href=\"/remen/bushi.html\" class=\"keylink\" target=\"_blank\">布施</a>无有断绝。从此命终生下贱家。贫穷遗乏。彼作是思定无施。与爱养祠祀。复见有人一期受中恒行妙行。或行恶行。见彼命终。堕于恶趣。生诸那落迦。或往善趣生于天上乐。世界中彼作是思。定无妙行及与恶行亦无善行恶行二业。业果异熟。或复有时见诸因缘空无<a href=\"/remen/guobao.html\" class=\"keylink\" target=\"_blank\">果报</a>。谓见世间无有因缘欻。或时欻尔大风卒起于一时间寂然止息。或时忽尔暴河弥漫于一时间类则空竭。或时鬱尔果木繁荣于一时间颯然衰瘁。由如是故起如是等三种见也言等者。等摄诸餘外道僻执非独前。十言所生者。与前九文一一相合。言此是因缘所生者。能仁所说内外诸法缘起缘性唯有正因及以助因。别无自性决定等故</p><p>次下初门第二明答辞释论也言此差别十二支法于烦恼业苦递互相依犹如束芦于彼三中并皆摄尽者。譬如世间以束芦等立成其舍独一不成。如是十二支法三法摄尽和合相依共作杂染净品因果无独胜。能闕一不成言尽者即是无餘义也者。于三法中十二支法无有一法摄不尽故杂染因果遍摄尽。故五德弟子所问之疑悉皆断故</p><p>又次下言问曰等者。是下答辞发起文也言问曰者。五德弟子问师之辞言何者烦恼。何者是业。何者见苦。此差别之法当于何摄者為轨范。师云。何三法摄于十二。已说分明典功之语我已知辨。十二法中几烦恼道几是业道几苦道摄几因几果。我今疑惑请為解释故生问也。言答曰者。谓师欲断除弟子疑惑而对答也。言初八九烦恼者。為此三法扰乱有情法义同故。故烦恼摄非体相同。谓无明于事不明了时扰乱心故。爱著事时扰乱心故。取耽于事行行之时扰乱心故。十地经云。三道成就苦諦集諦无明爱取别杂染道而无断绝。行有二。法业道不断餘七支。法苦道不断此论与经义同一也言二及十见业者。為此二法体相虽殊造作义同故立业名。谓行即从于身口意门造福等业有增后有而作业故言餘七皆是苦者。為此七法而皆从于业杂染生同一果相。三八苦性故立苦名经及诸论先列无明末后老死。有何义趣次第如是。為诸有情从无始来不了因果及以真性而有迷惑。从于迷惑而有造作。以行习气令心颠倒。心颠倒故而于当来续生。名色以相续故六处成就。根成就故而触于境。即便触受于境受用。受用境故于现染著未来生爱。以生欲故取求积集。以积集故来生果因有便成就。即有起故而于五趣而受生也。以有生故即有老死。诸有情类从无始来轮转生死。因果次第如是故也。次第如是。无明等法各各单已為有差别。一一法中皆有差别。谓无明有十九种。一前际无知。二后际无知。三彼二俱无知。四内无知。五外无知。六内外无知。七业无知。八异熟无知。九业异熟无知。十于佛无知。十一于法无知。十二于僧无知。十三于苦无知。十四于集无知。十五于灭无知。十六于道无知。十七于因无知。十八于果无知。十九于处无知。行有三种。谓罪行福行及不动行。识有八种。谓从眼识至赖耶识。名色有二。一圆满。谓下二界。二不圆满。谓<a href=\"/remen/wusejie.html\" class=\"keylink\" target=\"_blank\">无色界</a>。六入有六。谓眼根等。而触有六。谓从眼触至意触也。受有十八。谓眼具三至意具三。受有三种。谓<a href=\"/remen/sanjie.html\" class=\"keylink\" target=\"_blank\">三界</a>爱。取有四种。谓欲见禁及我论也。而有十二。谓生果业集死生中有三界五趣。生有四种。谓胎生等髮白面皱等是老差别。死及死性别离寿坏等是死差别言皆是总摄者。谓大小乘教说有八苦识等七法。但摄其五餘三不说。何故尔耶。為伏此难故言皆者摄三苦也。识等七法云何摄五。谓识名色及以六入即摄五荫盛苦。受触二法即摄病苦。生摄生苦。老死即摄老苦死苦又经说言。三苦八苦。此但摄八三。复云何识名色即六行苦故。触受二法即苦苦故。生老死二即变苦故言是故此十二支法于业烦恼中等者。即是颂中十二唯三摄释论辞也言唯者。是其遮义。经中所说之法。此中摄尽。更无有餘者。显论胜能也。此论难思遍摄诸经广大义故</p><p>次下大门第二明十二支法递互相生无有始终门释论也言问曰此义己知彼烦恼业苦云何相生请為解说者。十二支法三道摄者。师作分明典功之语。于中所有尽所有性如所有性。我今无倒皆悉了知彼十二法。何者是因。何者是果。云何相生。所有因果。今欲乐闻请為解说。此显自能及生起也言从三烦恼生于二业者。谓从无明而生于行。从于爱取生有故也言谓上所说苦法者。即至前门文中所谓识名色六入触受生老死故。谓从于行从识至受五法生故。从有而生生老死故。言所谓诸烦恼者。即无明爱取也。所谓从识至受生于爱取。从生老死生无明。故十二支法递互相生者。于四缘中各具几缘而作缘耶。各除因缘缘具餘三缘。无明若生身语行法有色之者。以增上缘而作缘也。若生非色意行法者。等无间缘所缘缘增上缘而作缘也。如是餘支若生有色以增上缘而作其缘。若生非色以所缘缘等无间缘增上之缘而為缘也。如是非色而于有色亦增上缘而為其缘。而于非色亦以等无间缘所缘缘增上缘而為其缘随。所应知。十二支法何故互相而不作其因缘缘耶。因缘缘者各各自种而显现故。餘有广义文繁不述。如瑜伽论言言有者有其三种所谓欲色无色者。此显三界有也。欲界者未离欲爱欲名為欲界。<a href=\"/remen/sejie.html\" class=\"keylink\" target=\"_blank\">色界</a>者已离欲爱欲未离色爱名為色界。无色界者已离欲爱欲及离色爱欲未离无<a href=\"/remen/seyu.html\" class=\"keylink\" target=\"_blank\">色欲</a>名无色界。欲界有者。所谓十种。一欲界无始时有。二业有。三死有。四中有。五生有。六捺落迦有。七傍生有。八鬼趣有。九人趣有。十天趣有。此名欲有。于中第一第三第五名自性有。业者具引其果义立有义也。中有者而于其果得后有义故名為有也。五趣者而于其果有受用义故名有也。色界有者除三恶道及以人趣餘六是也。无色有者除三恶道人及中有餘五果也。言于中不息而作流轮者。所谓于三有中无时暂住无有始终。烦恼业因增上力故。三界五趣受苦果故。取轮喻者显不住义也言彼诸异生世间而自流浪者。谓三有中于中不息。虽作流轮无有作者。唯有异因异果。无有义利自流浪故言言此者。显不定义。非如轮转次第生于诸有。此即不定者。為诸有情三界五趣随业受生。无次第故</p><p>次下大门第三明十二支法空故无我门释论也言问曰何者。是身之自在眾生耶。彼之作用其事。何者。即是下论生起问也。谓师先说三摄十二及以递互相生之门。唯言十二更无别物。若如是者诸趣有情各各身中皆有自在名為眾生。而即于彼起眾生想。眾共称侍為彼本无何不宣说。若是有者相性业用其事如何。愿师解释。言自在者谓见闻等也言诸趣唯因果唯除假名此中无眾生者。谓三界四生及以五趣名為诸趣。即彼诸趣唯从烦恼业因而生苦果。于因果上假立眾生。随彼假立起眾生想。除彼因果更别无有眾生故也。论文略故。虽言无眾生亦摄受者补特伽罗士夫作者等诸横计名。故喻伽等论云。离有情义是缘起义。于离有情复无常义。若是无常复暂住义。若是暂住复依他义。若依他义即离作用义。是缘起义等广如论说言此是真实义非假立有者。所谓即此无眾生等缘起缘性甚深之义。诸佛出现若不出现性相如是。非同外道妄计。我等假立亦有故。故言真实。言假立之境不成实物者。為有难言若彼假立眾生有者。假立眾生即是有。故何故汝言此中无眾生耶。為答此难故此言也</p><p>此下大门第四明十二支法离二边故不转移门释论也。辞此文分二。初法。后喻。此分法也言论曰若如是者。所谓如前诸趣唯因果此中无眾生。若如是故也言谁从此世至于他世者。若无我人眾生寿者。谁从此世造善恶业移至他世受善恶报。又若无我至他世者。外道亦言无有他世立断见论。此何差别言答曰无有极微等法者。所谓于<a href=\"/remen/wuyun.html\" class=\"keylink\" target=\"_blank\">五蕴</a>中无有少许至他世故也言虽然者。虽五蕴中无有少法而至他世。唯从于空法还生于空法故也言唯从于空法还生于空法者。此颂意明因中无有极微等法而至于果故转有。经云。业者作已灭坏。灭已不住方所。虽然临终之时各各近住心意中现。如是大王后识灭时。生分之识最初生于人天等趣。无有一法从于此世移至他世。虽然亦现捨寿及初生法也。最后灭识名為捨寿。初生之识名為生法。最后灭者无有至处。初生法者无所从来。何以故。自性寂故。后识后空捨寿。捨寿空业。业自空。初识初空。生者生空。虽然而业不失。是故此论与经义同。餘释论辞自明不说</p><p>次下后明喻也言此中问曰等请辞者。从空生空。微细难知故请喻也。言此答曰等立八喻者。虽詮一义為诸有情根机不等建多喻也言言蕴者。即色受想行识蕴也。此五蕴相所有广义。如五蕴等餘论所明。今略辩相。言色蕴者。谓四大种及四大种所造诸色言受蕴者。谓三领纳。一苦。二乐。三不苦不乐。乐谓灭时有和合欲。苦谓生时有乖离欲。不苦不乐谓无二欲。言想蕴者。谓于境界取种种相。此复有三。谓小想大想及无量想。言行蕴者。谓除受想诸餘心法及心不不相应行言识蕴者。谓于所缘境了别為性。此复有三。一六转识。二末那识。三阿赖耶识言相续结者。灭已从彼因所生餘者是也。若因果各别不相杂故因灭果生。如秤高下同一剎那无时隔也。言是故流轮。后虚不妄分别习气而十法流轮。即是十法苦果虚妄分别习气。即烦恼业五因法也</p><p>次下大门第五明还灭门释论也言后言应者。即是逆观。义当知反。彼等释论辞者。与上论颂智应察相合故。后言应者。当知反彼杂染因果三道法也此中有问。云何反彼杂染因果三道法耶。為欲显示真圣之道故。故言应观诸法无常苦空无我等也言应观诸法者。谓观明流十二法也言无常者。无明等法灭坏性故言苦者。无明等□□□□□□□□□□苦性故。言空者无明</p></div>"
}]