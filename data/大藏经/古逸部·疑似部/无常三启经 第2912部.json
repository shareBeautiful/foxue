[{
    "title": "无常三启经 第2912部",
    "author": "未知",
    "html": "<div class=\"B1_text\"><p><a href=\"/remen/wuchang.html\" class=\"keylink\" target=\"_blank\">无常</a>三启经</p><p>□□□□□□□修者咸到无為岸</p><p>法云法雨润群生能除热恼蠲眾病</p><p>难化之徒使调顺随机引导非强力</p><p>稽首归依真圣眾八辈上人能离染</p><p>金刚智杵破邪山永断无始相缠缚</p><p>始从鹿苑至双林随佛一代弘真教</p><p>各称本缘行化已灰身灭智证无生</p><p>稽首总敬<a href=\"/remen/sanbao.html\" class=\"keylink\" target=\"_blank\">三宝</a>尊是谓正因能普济</p><p><a href=\"/remen/shengsi.html\" class=\"keylink\" target=\"_blank\">生死</a>迷愚镇沈溺咸令出离至<a href=\"/remen/puti.html\" class=\"keylink\" target=\"_blank\">菩提</a></p><p>生者皆归死容顏尽变衰强力病所侵</p><p>无能免斯者假使妙高山劫尽皆散坏</p><p>大海深无□亦复皆枯竭大地及日月</p><p>时至皆归尽未曾有一事不被无常吞</p><p>上生非相处下至转轮王七宝镇随身</p><p>千子常围绕如其<a href=\"/remen/shouming.html\" class=\"keylink\" target=\"_blank\">寿命</a>尽须臾不暂停</p><p>还漂死海中<a href=\"/remen/suiyuan.html\" class=\"keylink\" target=\"_blank\">随缘</a>受眾苦循环<a href=\"/remen/sanjie.html\" class=\"keylink\" target=\"_blank\">三界</a>内</p><p>犹如汲井轮亦如蚕作茧吐丝还自缚</p><p>无上诸<a href=\"/remen/shizun.html\" class=\"keylink\" target=\"_blank\">世尊</a>独觉声闻眾尚捨无常身</p><p>何况诸凡夫父母及妻子兄弟并眷属</p><p>目观生死隔云何不愁叹是故劝诸子</p><p>諦听真实法共捨无常处当行不死门</p><p><a href=\"/\" class=\"keylink\" target=\"_blank\">佛教</a>如<a href=\"/remen/ganlu.html\" class=\"keylink\" target=\"_blank\">甘露</a>除热得清凉一心应善听</p><p>能灭诸<a href=\"/remen/fannao.html\" class=\"keylink\" target=\"_blank\">烦恼</a></p><p>如是我闻。一时薄伽梵在室罗伐城逝多林给孤独园。尔时佛告诸苾芻。有三种法。于诸<a href=\"/remen/shijian.html\" class=\"keylink\" target=\"_blank\">世间</a>。是不可爱。是不光泽。是不可念。是不称意。何者為三。谓老病死。汝诸苾芻。此老病死。于诸世间。实不可爱。实不光泽。实不可念。实不称意。若老病死世间无者。如来应正等觉不出于世為诸眾生说所证法及调伏事。是故应知此老病死。于诸世间。是不可爱。是不光泽。是不可念。是不称意。由此三事。如来应正等觉。出现于世為诸眾生说所证法及调伏事。尔时世尊重说颂曰</p><p>外事庄采咸归坏内身衰变亦同然</p><p>唯有胜法不灭亡诸有智人应善察</p><p>此老病死皆共嫌形仪丑恶极可厌</p><p>少年容貌暂时停不久咸悉成枯悴</p><p>假使寿命满百年终归不免无常逼</p><p>老病死苦常随逐恒与眾生作无利</p><p>尔时世尊说是经已。诸苾芻眾天龙药叉乾达婆阿苏洛等。皆大<a href=\"/remen/huanxi.html\" class=\"keylink\" target=\"_blank\">欢喜</a>信受奉行</p><p>常求诸欲境不行于善事云何保形命</p><p>不见死来侵命根气欲尽支节悉分离</p><p>眾苦与死俱此时徒叹恨两目俱翻上</p><p>死刀随业下意想并慞惶无能相救济</p><p>长喘连胸急噎气喉中乾死王催伺命</p><p>亲属徒相守诸识皆昏昧行入险城中</p><p>亲知咸弃捨任黑绳牵去将至琰摩王</p><p>随业而受报胜因生善道恶业堕泥犁</p><p>明眼无过慧黑闇不过痴病不越怨家</p><p>大怖无过死有生皆必死造罪苦忉身</p><p>当勤策三业恒修于福智眷属皆捨去</p><p>财货任他将但持自善根险道充粮食</p><p>譬如路傍树暂息非久停车马及妻儿</p><p>不久皆如是譬如群宿鸟夜聚旦随飞</p><p>死去别亲知乖离亦如是唯有佛菩提</p><p>是真归依处依经我略说智者善应思</p><p>天阿苏罗药叉等来听法者应至心</p><p>拥护<a href=\"/remen/fofa.html\" class=\"keylink\" target=\"_blank\">佛法</a>使长存各各勤行世尊教</p><p>诸有听徒来至此或在地上或居空</p><p>常于人世起慈心日夜自身依法住</p><p>愿诸世界常安隐无边福智益群生</p><p>所有罪业并销除远离眾苦归圆寂</p><p>恒用戒香涂莹体常持定服以资身</p><p>菩提妙花遍<a href=\"/remen/zhuangyan.html\" class=\"keylink\" target=\"_blank\">庄严</a>随所住处常安乐</p><p>无常三启经(初后讚叹乃是尊者马鸣取经意而集造中是正经金口所说事有三开故云三启也)</p></div>"
}]