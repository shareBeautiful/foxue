[{
    "title": "无心论 第2831部",
    "author": "未知",
    "html": "<div class=\"B1_text\"><p><a href=\"/remen/wuxin.html\" class=\"keylink\" target=\"_blank\">无心</a>论</p><p>释<a href=\"/remen/puti.html\" class=\"keylink\" target=\"_blank\">菩提</a>达摩製</p><p>夫至理无言。要假言而显理。大道<a href=\"/remen/wuxiang.html\" class=\"keylink\" target=\"_blank\">无相</a>為接麤而见形。今且假立二人共谈无心之论矣<a href=\"/remen/dizi.html\" class=\"keylink\" target=\"_blank\">弟子</a>问和尚曰。有心无心答曰。无心问曰。既云无心。谁能见闻觉知。谁知无心答曰。还是无心既见闻觉知。还是无心能知无心问曰。既若无心。即合无有见闻觉知。云何得有见闻觉知答曰。我虽无心能见能闻能觉能知问曰。既能见闻觉知。即是有心。那得称无答曰。只是见闻觉知。即是无心。何处更离见闻觉知别有无心。我今恐汝不解。一一為汝解说。令汝得悟真理。假如见终日见由為无见。见亦无心。闻终日闻由為无闻。闻亦无心。觉终日觉由為无觉。觉亦无心。知终日知由為无知。知亦无心终日造作。作亦无作。作亦无心。故云见闻觉知总是无心问曰。若為能得知是无心答曰。汝但子细推求看。心作何相貌。其心复可得。是心不是心。為复在内為复在外為复在中间。如是三处推求觅心了不可得。乃至于一切处求觅亦不可得。当知即是无心问曰。和尚既云一切处总是无心。即合无有罪福。何故眾生轮迴六聚<a href=\"/remen/shengsi.html\" class=\"keylink\" target=\"_blank\">生死</a>不断</p><p>答曰。眾生迷妄。于无心中而妄生心。造种种业。妄执為有。足可致使轮迴六趣生死不断。譬有人于暗中见杌為鬼见绳為蛇便生恐怖。眾生妄执亦复如是。于无心中妄执有心造种种业。而实无不轮迴六趣。如是眾生若遇大善知识教令坐禪<a href=\"/remen/juewu.html\" class=\"keylink\" target=\"_blank\">觉悟</a>无心。一切<a href=\"/remen/yezhang.html\" class=\"keylink\" target=\"_blank\">业障</a>尽皆销灭生死即断。譬如暗中日光一照而暗皆尽。若悟无心。一切罪灭亦复如是问曰。弟子愚昧心犹未了审。一切处六根所用者应答曰。语种种施為<a href=\"/remen/fannao.html\" class=\"keylink\" target=\"_blank\">烦恼</a>菩提生死<a href=\"/remen/niepan.html\" class=\"keylink\" target=\"_blank\">涅槃</a>定无心否答曰。定是无心。只為眾生妄执有心即有一切烦恼生死菩提涅槃。若觉无心即无一切烦恼生死涅槃。是故如来為有心者说有生死。菩提对烦恼得名。涅槃者对生死得名。此皆对治之法。若无心可得。即烦恼菩提亦不可得。乃至生死涅槃亦不可得问曰。菩提涅槃既不可得。过去诸佛皆得菩提。此谓可乎答曰。但以世諦文字之言得。于真諦实无可得。故维摩经云。菩提者不可以身得不可以心得。又<a href=\"/fojing/jingangjing/39210.html\" class=\"keylink\" target=\"_blank\">金刚经</a>云。无有少法可得。诸佛如来但以不可得而得。当知有心即一切有无心一切无问曰。和尚既云于一切处尽皆无心。木石亦无心。岂不同于木石乎答曰。而我无心心不同木石。何以故。譬如天鼓。虽复无心自然出种种妙法<a href=\"/remen/jiaohua.html\" class=\"keylink\" target=\"_blank\">教化</a>眾生。又如如意珠。虽复无心自然能作种种变现。而我无心亦复如是。虽复无心善能觉了诸法实相具真<a href=\"/remen/banruo.html\" class=\"keylink\" target=\"_blank\">般若</a>三身<a href=\"/remen/zizai.html\" class=\"keylink\" target=\"_blank\">自在</a>应用无妨。故宝积经云。以无心意而现行。岂同木石乎。夫无心者即真心也。真心者即无心也问曰。今于心中作若為<a href=\"/remen/xiuxing.html\" class=\"keylink\" target=\"_blank\">修行</a>答曰。但于一切事上觉了。无心即是修行。更不别有修行。故知无心即一切。寂灭即无心也弟子于是忽然大悟。始知心外无物物外无心。举止动用皆得自在。断诸疑网更无罣碍。即起作礼。而铭无心乃為颂曰</p><p>心神向寂无色无形睹之不见</p><p>听之无声似暗非暗如明不明</p><p>捨之不灭取之无生</p><p>大即廓周法界小即毛竭不停</p><p>烦恼混之浊涅槃澄之不清</p><p>真如本无分别能辩有情无情</p><p>收之一切不立散之普遍含灵</p><p>妙神非知所测正觅绝于修行</p><p>灭则不见其怀生则不见其成</p><p>大道寂号无相万像窈号无名</p><p>如斯运用自在总是无心之精</p><p>和尚又告曰。诸般若中以无心般若而為最上故维摩经云。以无心意无受行。而悉摧伏外道。又法鼓经。若知无心可得。法即不可得。罪福亦不可得。生死涅槃亦不可得。乃至一切尽不可得。不可得亦不可得。乃為颂曰</p><p>昔日迷时為有心尔时悟罢了无心</p><p>虽复无心能照用照用常寂即如如</p><p>重曰</p><p>无心无照亦无用无照无用即无為</p><p>此是如来真法界不同菩萨為辟支</p><p>言无心者即无妄相心也</p><p>又问。何名為太上答曰。太者大也。上者高也。穷高之妙理故云太上也。又太者通泰之位也。<a href=\"/remen/sanjie.html\" class=\"keylink\" target=\"_blank\">三界</a>之天虽有延康之寿福尽。是故终轮迴六趣。未足為太。十住菩萨虽出离生死。而妙理未极。亦未為太。十住修心妄有入无。又无其无有双遣不妄中道。亦未為太。又忘中道三处都尽。位皆妙觉。菩萨虽遣三处。不能无其所妙。亦未為太。又忘其妙则佛道至极。则无所存。无存思则无思虑。兼妄心智永息。觉照俱尽。寂然无為。此名為太也。太是理极之义。上是无等色。故云太上。即之佛如来之别名也</p><p>无心论</p></div>"
}]