[{
    "title": "花严经义记卷第一 第2756部",
    "author": "惠光法师",
    "html": "<div class=\"B1_text\"><p>花严经义记卷第一</p><p>大觉寺<a href=\"/remen/shamen.html\" class=\"keylink\" target=\"_blank\">沙门</a>惠光述</p><p>如来光明觉品者。明如来意业<a href=\"/remen/jiaohua.html\" class=\"keylink\" target=\"_blank\">教化</a>智行无碍。犹如光明也。开晓于缘故名為觉。就此品中放相轮光者。乃至十地放眉间光。就如来自体智行随修人不同彰位殊之异也。菩萨名别者彰行业德位差别也。就此光所照中初明世界实际相显也。次明佛者实相内明故次明佛也。实觉缘起故明菩萨。此明器<a href=\"/remen/shijian.html\" class=\"keylink\" target=\"_blank\">世间</a>在初智正觉世间在中。眾生世间后者明始显内集起修相也。次后先明别菩萨。次别世界。后明佛者。此明终集起得实满足修相也。就此菩萨中。初明文殊者。始证真性波若根本妙惠故也。次明觉首者。内明外朗故曰觉首。既有觉照之明。故能集万行。有资助之功故曰财首。既有集助之行。故能利润无穷出世胜益故曰宝首也。有资润无穷故。能自利利他德备具足。故云德首也。既有德备。若非方便波若鉴达无遗无以善了于缘故。次云目首也。既有了缘不迷故能达曰新之功故。次明<a href=\"/remen/jingjin.html\" class=\"keylink\" target=\"_blank\">精进</a>首也。既有曰新之功法无不集故。次明法首也。既备集诸法真融暉炎明照无滞故。次明智首也。既有明照无滞故。能道备<a href=\"/remen/yuanman.html\" class=\"keylink\" target=\"_blank\">圆满</a>善顺调柔故。次明贤首也。何故皆云首者。欲明世间修集中最故名首也。以世间之行穷满在兹故云首也。又言修集真道之初故言首也。此中放光始照三千终至百千亿世界者。欲明始发自相解即相也。又亦以近及远复所以皆言东方者。义同前释也。又言一方各有一大菩萨者。欲明方便之中自体因行也。各有眷属菩萨者。明行无不摄也。各来至此者。明圆入自体果行也。文殊為首者。欲明始发于妙实也。复所以终至贤首者。欲明此行虽复深广而成在于世间故云贤首也。然行非孤立。必託境而发。故云始于金色终至如实<a href=\"/remen/sejie.html\" class=\"keylink\" target=\"_blank\">色界</a>也。既有实契于心是以得真觉发中。故言于诸佛所净修梵行也。所以初明不动智者。明始发真本也。终至伏怨者。亦明成在于世未彰正离故伏怨也。所以无问而皆文殊自说者。為欲明妙辩发中非託外缘。又明不请之友也。若据受益而言。此品明求闻法行。下品明求<a href=\"/remen/shuofa.html\" class=\"keylink\" target=\"_blank\">说法</a>行。若论缘起行集次第时。以妙实应于方便故。言文殊说也。既明方便契实故方便德。就是以德熟归本还应于实故。下明难品。文殊显问诸菩萨答。诸菩萨问文殊复答者。欲明德熟归本故。彰菩萨问也。以本摄眾德故。如实圆彰名為答也</p></div>"
}]