[{
    "title": "般若波罗蜜多心经还源述 第2746部",
    "author": "未知",
    "html": "<div class=\"B1_text\"><p><a href=\"/fojing/xinjing/\" class=\"keylink\" target=\"_blank\">般若波罗蜜多心经</a>还源述</p><p>对人受称也。行深<a href=\"/remen/banruo.html\" class=\"keylink\" target=\"_blank\">般若</a>波罗蜜多□□□法也。般若名同深浅体异。行谓□□□□入麤照<a href=\"/remen/wuxiang.html\" class=\"keylink\" target=\"_blank\">无相</a>中知无生妙入无性□□□加意悟入。故云行也。照见<a href=\"/remen/wuyun.html\" class=\"keylink\" target=\"_blank\">五蕴</a>等皆空者。辩宗也。照者宗也。空者义也。五蕴等境□。境相自空。非由造作。若无□入。谁照其□。所以悟入。為真宗。照空為实义。五蕴□□非有。诸法由来性空。故言等也。度一切苦厄者。显用也。所以有苦。缘為<a href=\"/remen/shixin.html\" class=\"keylink\" target=\"_blank\">识心</a>。识心既空。苦厄谁受。斯则择法之妙用焉</p><p><a href=\"/remen/shelizi.html\" class=\"keylink\" target=\"_blank\">舍利子</a>。色不异空。空不异色。色即是空。空即是色。受想行识等。亦复如是者。约境詮观也。文别有四。一观俗諦虚妄有。二观真諦真实有。<a href=\"/remen/sanguan.html\" class=\"keylink\" target=\"_blank\">三观</a>第一义諦非真妄有。四观非安立諦非非真妄有。色不异空者。观虚妄有也。言无有俗諦。所取能取。一切法<a href=\"/remen/zixing.html\" class=\"keylink\" target=\"_blank\">自性</a>。质碍為色。即有无冷暖性。相反之类是也。按有无有性。俱是自心。令暖相形。还缘共结。离<a href=\"/remen/weixin.html\" class=\"keylink\" target=\"_blank\">唯心</a>而无。五荫亡自性而空。诸法色空。非碍有无。不拘真俗。性同故云不异也。空不异色者。观真实有也。言无无俗諦有。所取能取。一切法自性。质碍為空。按缘有虚妄。故言真实。虚妄若尽。真实寧存。若捨俗諦妄有无。而滞真諦实无有者。此空则不异于色之拘碍也。色即是空者。观非真妄有有也。言无有真諦无所取能取。一切法。自性。质碍為色。按俗諦有有有无。真諦无无无有。若见真殊俗。执有异无。此碍之色即空。即空而无有性就彼心生。假言绝待。对兹缘起。触类相形。空是色空。色為空色。色為空色。故色非色。空為色空。故空非空。故言色即是空也。空即是色者。观非非真妄有也。言无无第一义諦非有无。所取能取。一切法自性。质碍為空。按第一义諦。从真俗諦生。离彼俗有真无。是称第一。若存第一。空性还為空性所拘。故知。空若实空。唯是一空。不可言空色。若实色唯是一色。不可言色。色非实色。所以言空。空非实空。所以言色。是则毕竟空中。建立诸法。但是增语。实无自性。若复滞于心量此空。即為色也。受想行识等亦复如是者。类显诸法。同兹四观。一一如理寻求。自然悟入空。无非不离。故慈氏颂云</p><p>一切空无物实有不可得</p><p>依言词而说是<a href=\"/remen/faxiang.html\" class=\"keylink\" target=\"_blank\">法相</a>四种</p><p><a href=\"/remen/sheli.html\" class=\"keylink\" target=\"_blank\">舍利</a>子。是诸法空相。不生不灭不垢不净。不增不减者。证空明相也。文别有二。一标法空。二明证相。是诸法空相者。标法空也。言诸法无性。不為缘生。若从有证空。斯则诽谤。不可言法空也。不生不灭等者。明证相也。言诸法从本不生。今亦无灭若有生灭為垢。若无生灭為净。未曾有生灭。故云无垢净。若有垢净為增。若无垢净為减。本非垢净。今不空无生灭自由妄识增减。詎缘实智。举此以言明悟入般若之证相也。故知。正慧无相。则无生灭。真智无生。则无垢净。净觉无性。则无增减。此则无始有之初因。无初无之起分也。是故空中无色。无受想行识。无眼耳鼻舌身意。无色声香味触法。无眼识界。乃至无<a href=\"/remen/yishi.html\" class=\"keylink\" target=\"_blank\">意识</a>界。无无明亦无无明尽。乃至无老死。亦无老死尽。无苦集灭道。无智亦无德者。被机通释也。文别有两。一通明五乘。二别显三圣。通明五乘。文自有四。一无五荫。二无六尘。三无六根。四无六识。别显三圣。文自有三。一明中乘。二彰小道。三詮大法。中乘两重。一无中乘境。即无无明。乃至无老死也。二无中乘观。即无无明尽。乃至亦无老死尽也。小道两重。一无小乘境。即无苦集也。二无小乘观。即无灭道也。大法两重。一无大乘观。即无智也。二无大乘境。即无德也。故<a href=\"/fojing/lengqiejing/yuanwen.html\" class=\"keylink\" target=\"_blank\">楞伽经</a>云</p><p>人天声闻乘缘觉如来乘</p><p>乃至有心转诸乘非究竟</p><p>若彼心灭尽无乘及乘者</p><p>无有乘建立我说為一乘</p><p>按始于色受。终于智德。并是五乘心量。无非一实理门。所以证空之中。无此所相也。至如释名出体。别有论门。為蛇画足。此无所取。以无所得故。<a href=\"/remen/puti.html\" class=\"keylink\" target=\"_blank\">菩提</a>萨埵。依般若波罗蜜多故。心无罣碍。无罣碍故。无有恐怖。远离颠倒梦想。究竟<a href=\"/remen/niepan.html\" class=\"keylink\" target=\"_blank\">涅槃</a>者。举行明因也。言毕竟空中无诸法者。以无所得故。若有所得。则诸法不空。诸法既空。则于何有得。由无所得故。菩萨依般若波罗蜜多也。据宣理合有此文。盖翻译漏耳。依般若波罗蜜多故。心无罣碍。言正慧择法。高谢有无生灭。本自不然。增减于何缘起。故云心无罣碍也。无罣碍故。无有恐怖。远离颠倒梦想。究竟涅槃。言积行有依。心通无住。展转超越。穷乎实际。达识种而无自性。鉴相见而是唯心。恐怖不由外尘。颠倒还缘内想。想尘寂灭。假号涅槃。恐怖生起。强称颠倒。若悟生起。从寂灭灭。寂灭从生起起者。则梦想与涅槃双离。颠倒与究竟并亡。斯则最清净觉也。由此三因故。空中不得有诸乘法也</p><p>三世诸佛。依般若波罗蜜多故。得阿耨多罗三藐三菩提者。引证示果也。文别有二。一引证。即三际诸佛也。二示果。即三菩提也。三际诸佛者。言净觉也。种智真佛。体绝去来。今眾生妄识。自见生住灭。同彼世识。假言三际也。阿耨多罗三藐三菩提者。此云无上正遍知觉也。无上在五乘之上也。正谓如理智。入三无性之妙理也。遍谓如量智。缘三有性之麤相也。知谓无分别智。断二无知也。觉谓无分别后智。过眠梦表也。此為真佛。故摄论云。如睡梦觉。如莲花开。染污不不染污。二痴睡尽。故名為佛</p><p>故知般若波罗蜜多。是大神咒。是大明咒。是无上咒。是无等等咒。能除一切苦。真实不虚者。总结述成也。文别有二。一总结。二述成。是大神咒等者。总结也。据大般若经。别有四咒。皆是梵言。今兹内护。则非言故。按大神咒。言达<a href=\"/remen/weishi.html\" class=\"keylink\" target=\"_blank\">唯识</a>也。大明咒。言达唯意也。无上咒。言达唯心也。无等等咒。言达唯智也。若不达唯识。则外境难遍难知。若照唯识。则外境易知易遍。故名為大。然则有无莫测。强谓之神咒。则总持理。无不统故。言是大神咒也。若不达唯意。则相见无分。思量方晓。若知唯意。则等智恒起。缘观常明。故云是大明咒也。若不达唯心。则识种生灭。还熏习藏。若证唯心。则识种无性。镜智现前。物莫之染。故言是无上咒也。若不达唯智。则因种虽净。毕竟还生。若入唯智。则因性本自不生。智识由来无起。一圆净觉。永照无餘。坚若金刚。体唯<a href=\"/remen/changzhu.html\" class=\"keylink\" target=\"_blank\">常住</a>故。言是无等等咒也。能除一切苦。真实不虚者。此述成也。按正慧择法。迥跨心源。离有无自体。即悟入现观。相见从本非有。因性法尔是无。缘照两亡。识智俱绝。岂邪妄之能扰。何苦厄之所侵乎。故说<a href=\"/fozhou/boreboluomiduozhou/\" class=\"keylink\" target=\"_blank\">般若波罗蜜多咒</a>。即说咒曰</p><p>揭帝揭帝波罗揭帝波罗僧揭帝菩提娑婆呵</p><p>此外护也。文自两重。一控引。二说咒。其文易了。无劳重释。按咒者持也。持有四种。一法。二义。三辞。四理。内护理总持也。外护辞总持也。但此辞。同体大觉。乃能穷尽。十位菩萨。皆所未通。得本行本。不可翻译。虽然大意有三。一詮甚深般若。二名大力天神。三片浮游鬼魅。诸佛慈善。密意在中。所以诵持。必招灵右。此為外护也。颂言</p><p>诸佛所师常住法无有色空真俗性</p><p>我今得闻敬奉持普愿有情皆信解</p><p>此经。元于大般若中疏出。如<a href=\"/fojing/miaofalianhuajing/\" class=\"keylink\" target=\"_blank\">法华经</a><a href=\"/fojing/pumenpin/\" class=\"keylink\" target=\"_blank\">普门品</a>别行之类是也。<a href=\"/remen/sanzang.html\" class=\"keylink\" target=\"_blank\">三藏</a>法师玄奘。每<a href=\"/remen/shouchi.html\" class=\"keylink\" target=\"_blank\">受持</a>而有灵应。是故别译以<a href=\"/remen/liutong.html\" class=\"keylink\" target=\"_blank\">流通</a>。若人清心澡浴。著鲜洁衣。端身正坐。一诵五百遍者。除九十五种邪道。善愿从心。度一切苦厄</p><p>般若波罗蜜多<a href=\"/fojing/xinjing/yuanwen.html\" class=\"keylink\" target=\"_blank\">心经</a>还源述</p></div>"
}]