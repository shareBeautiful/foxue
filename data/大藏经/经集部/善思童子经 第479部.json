[{
    "title": "善思童子经 第479部",
    "author": "阇那崛多 译",
    "html": "<div class=\"B1_text\"><p>　　善思童子经 卷上</p><p>　　隋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>阇那崛多译</p><p>　　如是我闻。一时婆伽婆住毗耶离城。在庵婆罗波梨园内。与诸声闻八千<a href=\"/remen/biqiu.html\" class=\"keylink\" target=\"_blank\">比丘</a>一万菩萨。如是大众一切悉皆变化形服作诸天身。尔时<a href=\"/remen/shizun.html\" class=\"keylink\" target=\"_blank\">世尊</a>于晨朝时着衣持钵。将此化众前后围绕。入毗耶离大城之中次第乞食。渐渐行至毗摩罗诘离车之家。当于是时毗摩罗诘离车家内。有一童子名曰善思。是时善思在于自家重阁之上奶母抱持。时彼童子手中秉执一茎莲华玩弄嬉戏。而彼童子以其宿植众善所熏。又佛世尊<a href=\"/remen/shentong.html\" class=\"keylink\" target=\"_blank\">神通</a>力故。令此童子忽然以偈白其奶母。作如是言</p><p>　　今有响微妙　　翳诸音乐声</p><p>　　愿奶放我身　　舍置于楼上</p><p>　　而此光明照　　决是大丈夫</p><p>　　右足跨于阃　　欲入此城门</p><p>　　微妙令意喜　　诸鸟鸣唤声</p><p>　　我耳未曾闻　　诸鸟如是唱</p><p>　　决定是调御　　为利益<a href=\"/remen/shijian.html\" class=\"keylink\" target=\"_blank\">世间</a></p><p>　　右足跨于阃　　欲入此城门</p><p>　　如服诸璎珞　　遍体震鸣声</p><p>　　其响妙铿锵　　闻者皆<a href=\"/remen/huanxi.html\" class=\"keylink\" target=\"_blank\">欢喜</a></p><p>　　决定千轮足　　威神<a href=\"/remen/zhuangyan.html\" class=\"keylink\" target=\"_blank\">庄严</a>身</p><p>　　右足跨于阃　　欲入此城门</p><p>　　犹彼大地震　　亦如打铜钟</p><p>　　诸如是等声　　无有不闻者</p><p>　　决定彼人日　　大圣之身光</p><p>　　欲入此大城　　令<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/wuwei.html\" class=\"keylink\" target=\"_blank\">无畏</a></p><p>　　如诸林树木　　种种华庄严</p><p>　　各闻微妙音　　众生随所乐</p><p>　　决定善安住　　与愿大龙王</p><p>　　右足跨于阃　　欲入此城门</p><p>　　如<a href=\"/remen/xukong.html\" class=\"keylink\" target=\"_blank\">虚空</a>光照　　大地普皆明</p><p>　　日彩曀不彰　　此世尊金色</p><p>　　决定喜观察　　大威放焰光</p><p>　　右足跨于阃　　欲入此城门</p><p>　　阿奶今观此　　天众在虚空</p><p>　　欢喜歌啸声　　弄诸衣服等</p><p>　　决定利益世　　最胜诸众生</p><p>　　右足跨于阃　　欲入此城门</p><p>　　今此大城内　　相向起慈心</p><p>　　各各共喜欢　　如父母爱子</p><p>　　决定大福聚　　众德庄严身</p><p>　　右足跨于阃　　欲入此城门</p><p>　　又男夫妇女　　将种种香花</p><p>　　满掬四面飘　　心生大欢喜</p><p>　　决定大<a href=\"/remen/zizai.html\" class=\"keylink\" target=\"_blank\">自在</a>　　福德华庄严</p><p>　　右足跨于阃　　欲入此城门</p><p>　　<a href=\"/remen/tianren.html\" class=\"keylink\" target=\"_blank\">天人</a>华所散　　悉遍满虚空</p><p>　　处处雨众香　　微妙甚可憙</p><p>　　决定世善逝　　大<a href=\"/remen/fuhui.html\" class=\"keylink\" target=\"_blank\">福慧</a>入城</p><p>　　为利益众生　　所以今来到</p><p>　　尔时善思怀抱奶母。闻其童子自口所说如此偈已。心生恐怖身毛悉竖。支节战掉不能自持。安彼童子于楼阁上置已。即作如是思惟。此子何也。为天为龙为是夜叉。为是罗刹为鸠槃茶。为毗舍遮为紧陀罗。或复为是摩睺罗伽。如此之言非是世间婴孩所说。时彼奶母即一定住不敢动移。亦不起行不敢大语。细喘低头默然察听</p><p>　　尔时世尊渐渐行近善思离车童子之家。入彼街巷至于其家门前止住。而是善思离车童子。遥见世尊在于阁下。见已即便从高楼上投身向佛。是时善思离车童子。以佛神力在于空中嶷然而住。即以偈颂而白佛言</p><p>　　世尊住智中　　最胜者住此</p><p>　　利诸众生故　　愿受我莲花</p><p>　　尔时世尊即还以偈。报于善思离车童子。作如是言</p><p>　　我所住实际　　非众生境界</p><p>　　彼际无所有　　是际如实相</p><p>　　尔时世尊说是语已。离车童子复更以偈。而白佛言</p><p>　　世尊云何住　　于此真实际</p><p>　　此际既无有　　无有何所住</p><p>　　尔时善思离车童子说是语已。佛复以偈而更报言</p><p>　　如际实际者　　彼际是如来</p><p>　　如彼实际住　　我住彼亦然</p><p>　　如实际诸佛　　其体一无殊</p><p>　　如彼真实际　　我作如是住</p><p>　　尔时世尊说是语已。善思童子复更以偈。重白佛言</p><p>　　非际际非际　　此际有何相</p><p>　　作何等方便　　得名为实相</p><p>　　尔时善思离车童子说是语已。佛复以偈。而更报言</p><p>　　不可执际际　　故言为实际</p><p>　　彼际如虚空　　虚空亦<a href=\"/remen/wuxiang.html\" class=\"keylink\" target=\"_blank\">无相</a></p><p>　　尔时世尊说是语已。善思童子还更以偈白于佛言</p><p>　　希有真实处　　住处最上住</p><p>　　愿众生住此　　如诸佛所住</p><p>　　尔时善思离车童子说此偈已。一心合掌而白佛言。惟愿世尊。慈愍我故受此莲华。尔时世尊为欲怜愍善思离车孩童子故受彼莲华。佛受华已。是时善思离车童子。欢喜踊跃发是愿言。籍此善根我于来世。若当<a href=\"/remen/zhengde.html\" class=\"keylink\" target=\"_blank\">证得</a>阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>已。如今世尊。为于一切众生<a href=\"/remen/shuofa.html\" class=\"keylink\" target=\"_blank\">说法</a>。然其法中诸凡夫法及阿罗汉。一切圣法皆不可得。尔时长老<a href=\"/remen/sheli.html\" class=\"keylink\" target=\"_blank\">舍利</a>弗同在集会闻是语已。于大众中即问善思离车童子作如是言。离车童子。汝向所言我当证彼如是法已。为诸众生说于彼法。云何说法彼法云何。尔时善思离车童子。即以偈答舍利弗言</p><p>　　彼法无有佛　　及诸声闻得</p><p>　　我当证是法　　为诸众生说</p><p>　　彼法无处所　　亦复无去来</p><p>　　智者如是知　　法之本体性</p><p>　　过去一切佛　　现在无上尊</p><p>　　无不如是知　　入无余寂灭</p><p>　　彼中无法界　　众生界亦无</p><p>　　如是之边际　　世间无入者</p><p>　　法界惟名字　　字从分别生</p><p>　　分别无分别　　究竟不可得</p><p>　　尔时长老富娄那弥多罗尼子。即于众中还以偈问善思童子。作如是言</p><p>　　童子汝云何　　能学解此法</p><p>　　甚深无譬喻　　诸智者所迷</p><p>　　汝今身未行　　已作如是辩</p><p>　　能对最第一　　<a href=\"/remen/zhihui.html\" class=\"keylink\" target=\"_blank\">智慧</a>大声闻</p><p>　　汝体如真金　　遍皆巧知解</p><p>　　显赫此城巷　　如月处虚空</p><p>　　尔时善思离车童子即还以偈。答于长老富娄那弥多罗尼子。作如是言</p><p>　　尊者今言生　　此生无有处</p><p>　　诸法无生故　　当生此是何</p><p>　　诸法既无生　　何者名真体</p><p>　　此我说本性　　一切诸法无</p><p>　　法及法本性　　二俱不可得</p><p>　　二既不可得　　此法诸佛说</p><p>　　是名最上轮　　鹿苑中前转</p><p>　　虚空搦拳已　　令觉多声闻</p><p>　　唯鸣于法声　　众生多诳惑</p><p>　　乘方便及者　　当说如真实</p><p>　　言生及死者　　是名凡夫境</p><p>　　此之颠倒见　　富娄那未尽</p><p>　　<a href=\"/remen/shengsi.html\" class=\"keylink\" target=\"_blank\">生死</a>及彼此　　世间人言语</p><p>　　无言语法中　　假以语言说</p><p>　　尔时长老富娄那弥多罗尼子。闻此偈已欢喜称赞。即便白佛作如是言。希有婆伽婆。希有修伽陀。此之善思离车童子。乃有如是甚深智慧难可度量。是时佛告富娄那言。如是如是。汝富娄那如汝所说</p><p>　　尔时世尊。问于善思离车童子作如是言。善思童子。汝今欲为何谁证于阿耨多罗三藐三菩提。是时善思离车童子。即以偈颂而答佛言</p><p>　　佛最胜世尊　　知而故问我</p><p>　　欲为谁着铠　　今当真实宣</p><p>　　我无所为人　　亦无著铠者</p><p>　　甚深上法中　　无受化众生</p><p>　　众生非众生　　一切皆无有</p><p>　　此处不迷惑　　彼名为世尊</p><p>　　如是生解法　　如实际常处</p><p>　　非一非无异　　此甚深最上</p><p>　　我当令觉众　　彼众生亦无</p><p>　　众生体既无　　彼中何有智</p><p>　　智慧及众生　　性毕竟非有</p><p>　　若能如是解　　彼名世智人</p><p>　　尔时善思离车童子。说是偈已而白佛言。大圣世尊。我若当来<a href=\"/remen/zijue.html\" class=\"keylink\" target=\"_blank\">自觉</a>了知如是法已。为诸众生作如是说。是时长老阿难比丘。于大众中即从座起而白佛言。世尊。希有婆伽婆。希有修伽陀。此之善思离车童子乃能如是宣说甚深微妙法句。不染着句无倚着句。此深法中天人世间恐怖迷没。世尊。如是实性甚深法中谁不欲行。惟有昔于甚深法中有<a href=\"/remen/yinyuan1.html\" class=\"keylink\" target=\"_blank\">因缘</a>者乃能生信。尔时阿难欲重宣此义。而说偈言</p><p>　　犹如聚真金　　遥观妙显赫</p><p>　　此善思童子　　处在大众中</p><p>　　譬如须弥山　　安住于海内</p><p>　　如是善说法　　弥覆此世间</p><p>　　无有及非无　　善思童子说</p><p>　　如是彼实际　　实际亦空无</p><p>　　汝今说此时　　不曾生恐怖</p><p>　　善思汝如是　　我云何得知</p><p>　　尔时善思离车童子闻是语已。即还以偈报阿难言</p><p>　　我已誓舍身　　着此无为铠</p><p>　　无望故求道　　多闻如是知</p><p>　　为五欲所迷　　堕于可畏狱</p><p>　　今见无上尊　　我云何不喜</p><p>　　世尊大慈愍　　化度诸众生</p><p>　　我身不坠伤　　今在佛前住</p><p>　　虚空及我体　　此二悉是无</p><p>　　身及空既无　　云何当畏坏</p><p>　　<a href=\"/remen/foshen.html\" class=\"keylink\" target=\"_blank\">佛身</a>及空体　　真实不可分</p><p>　　能有此忍心　　彼中无怖畏</p><p>　　虚空及大地　　真如中悉无</p><p>　　我今真实知　　是故无恐怖</p><p>　　虚空遍大地　　毕竟不可得</p><p>　　无真无生故　　真实无惊畏</p><p>　　虚空无有高　　下处亦无有</p><p>　　如是法知者　　彼无虚可惊</p><p>　　尔时善思离车童子说是偈已。佛即问言。善思童子。汝不畏耶。是时善思即答佛言。善哉世尊。我实无畏。佛复更问善思童子。汝不恐耶。善思答言。善哉世尊。我实无恐。佛复问言。善思童子。汝不怖耶。善思答言。善哉世尊。我实不怖</p><p>　　尔时世尊赞善思言。善哉善哉。善思离车。真实善哉。汝今乃能如是不畏不恐不怖。佛因此事即为善思。而说偈言</p><p>　　有有故怖生　　彼有不可得</p><p>　　能定此忍者　　彼即近菩提</p><p>　　取相言众生　　而众生无有</p><p>　　能如是了达　　彼即住真乘</p><p>　　菩提无得人　　不得得不得</p><p>　　离此得不得　　恐怖心则无</p><p>　　若能如是知　　有无皆不住</p><p>　　善思汝当识　　此路趣菩提</p><p>　　尔时世尊说此偈已。复告善思作如是言。善思童子。是故菩萨摩诃萨等。若欲速疾安乐得成阿耨多罗三藐三菩提者。当应须念常相乐相我相净相。及众生相<a href=\"/remen/shouming.html\" class=\"keylink\" target=\"_blank\">寿命</a>养育福伽罗相。此相即是阿耨多罗三藐三菩提真正直路。善思童子。我于往昔<a href=\"/remen/faxin.html\" class=\"keylink\" target=\"_blank\">发心</a>行于菩萨行时。常念此路。以是义故我乘此路得至菩提。然其此路无有一法而可得者。此即是我无上菩提</p><p>　　尔时世尊欲重宣此义。而说偈言</p><p>　　我虽说常相　　其常非是有</p><p>　　既知无有常　　即无有诤竞</p><p>　　有着乐相者　　乐亦无真实</p><p>　　此是颠倒见　　分别福伽罗</p><p>　　若知诸法真　　各各无集处</p><p>　　彼等不作相　　命及福伽罗</p><p>　　路非是菩提　　非路亦复尔</p><p>　　我说此本性　　诸法无处所</p><p>　　本性及众物　　智者不分别</p><p>　　善思汝当知　　此路向菩提</p><p>　　若着如是路　　彼佛非行道</p><p>　　若著有相者　　彼不知诸法</p><p>　　亦不能乘乘　　诸佛所怜愍</p><p>　　无有人能行　　此寂甚深处</p><p>　　一切处无物　　彼物不可物</p><p>　　既无有物故　　彼乐无处生</p><p>　　诸乐及诸苦　　此路如虚空</p><p>　　能得如是觉　　彼心得<a href=\"/remen/jietuo.html\" class=\"keylink\" target=\"_blank\">解脱</a></p><p>　　我虽说我相　　此法亦无有</p><p>　　既无有我所　　亦复无有智</p><p>　　既无有智知　　此即智境界</p><p>　　寿命分别有　　其相毕竟空</p><p>　　无有言知者　　小智即迷惑</p><p>　　我相及寿命　　本性非是有</p><p>　　本性及诸物　　此愚痴境界</p><p>　　彼等不能近　　不思议佛乘</p><p>　　不闻深经典　　复不读诵持</p><p>　　此经典不说　　无有诸<a href=\"/remen/faxiang.html\" class=\"keylink\" target=\"_blank\">法相</a></p><p>　　我不得诸法　　说处亦复无</p><p>　　我昔坐道场　　无一智可证</p><p>　　此智我如是　　菩提不可得</p><p>　　菩提及道场　　此二无证者</p><p>　　凡夫辈分别　　诸佛说诸法</p><p>　　此是假名字　　诸佛甚深处</p><p>　　甚深及诸佛　　此是魔境界</p><p>　　不闻此经典　　佛世尊所说</p><p>　　彼等不知味　　诸法利益处</p><p>　　菩萨行苦行　　其行无知故</p><p>　　言佛及菩提　　此二不可见</p><p>　　如是思惟已　　妄言诸佛说</p><p>　　称有诸境界　　倚之而生着</p><p>　　既有染着处　　彼等不见我</p><p>　　若有诸众生　　成就甚深智</p><p>　　彼等大唱说　　诸佛不思议</p><p>　　是故汝善思　　欲知甚深法</p><p>　　精勤当用心　　即知法真实</p><p>　　彼法实无碍　　故名为甚深</p><p>　　如是说之时　　名为不可得</p><p>　　众生颠倒见　　此非彼境界</p><p>　　非以<a href=\"/remen/chanding.html\" class=\"keylink\" target=\"_blank\">禅定</a>求　　可知真实义</p><p>　　<a href=\"/remen/sanmei.html\" class=\"keylink\" target=\"_blank\">三昧</a>非三昧　　空中不可得</p><p>　　此非智境界　　无智亦复然</p><p>　　虽令觉彼际　　亦非智境界</p><p>　　此法从缘有　　甚深即能入</p><p>　　若有乐寂静　　则无有彼此</p><p>　　若心能信乐　　正说此经处</p><p>　　彼非一佛边　　昔种诸善根</p><p>　　于多诸佛所　　乃能<a href=\"/remen/shouchi.html\" class=\"keylink\" target=\"_blank\">受持</a>此</p><p>　　尔时世尊说此偈已。复告善思离车童子作如是言。善思童子。以是义故。诸大菩萨摩诃萨等。一切应当着如是铠。于世间中所有恐怖惊畏之处。应于彼中不生惊畏恐怖之意。发于此心如是着铠。是时善思即白佛言。大圣世尊。我信如是而世间中所不信处</p><p>　　尔时世尊复告善思童子。有诸菩萨摩诃萨等行于甚深。有如是相有如是瑞有如是形。彼等一切诸善丈夫。观于世间无有诸法可优劣者。既见一切诸法平等无有优劣。如是知已而心不畏不怖不惊</p><p>　　断一切诸法如是知已而不惊。不断一切诸法如是知已而不怖</p><p>　　有一切诸法如是知已而不惊。无一切诸法如是知已而不畏</p><p>　　聚一切诸法如是知已而不惊。散一切诸法如是知已而不畏</p><p>　　和合一切诸法如是知已而不惊。不和合一切诸法如是知已而不畏</p><p>　　嫌一切诸法如是知已而不惊。不嫌一切诸法如是知已而不畏</p><p>　　思念一切诸法如是知已而不惊。不思念一切诸法如是知已而不畏</p><p>　　造作一切诸法如是知已而不惊。不造作一切诸法如是知已而不畏</p><p>　　境界一切诸法如是知已而不惊。非境界一切诸法如是知已而不畏</p><p>　　欢喜一切诸法如是知已而不惊。非欢喜一切诸法如是知已而不畏</p><p>　　世谛一切诸法如是知已而不惊。非世谛一切诸法如是知已而不畏</p><p>　　寂静一切诸法如是知已而不惊。非寂静一切诸法如是知已而不畏</p><p>　　解一切诸法如是知已而不惊。不解一切诸法如是知已而不畏</p><p>　　持戒一切诸法如是知已而不惊。<a href=\"/remen/pojie.html\" class=\"keylink\" target=\"_blank\">破戒</a>一切诸法如是知已而不畏</p><p>　　明一切诸法如是知已而不惊。无明一切诸法如是知已而不畏</p><p>　　有名一切诸法如是知已而不惊。无名一切诸法如是知已而不畏</p><p>　　一切法出如是知已而不惊。一切法不出如是知已而不畏</p><p>　　一切法怖如是知已而不惊。一切法不怖如是知已而不畏</p><p>　　一切法生如是知已而不惊。一切法不生如是知已而不畏</p><p>　　一切法死如是知已而不惊。一切法不死如是知已而不畏</p><p>　　一切法菩提如是知已而不惊。一切法非菩提如是知已而不畏</p><p>　　一切法<a href=\"/remen/niepan.html\" class=\"keylink\" target=\"_blank\">涅槃</a>如是知已而不惊。一切法非涅槃如是知已而不畏。能作如是说法之时。是名菩萨不畏不惊不恐不怖</p><p>　　尔时世尊说是语已。欲为善思重宣此义。而说偈言</p><p>　　一切法无有　　真如不迷惑</p><p>　　诸法无有故　　彼相即寂灭</p><p>　　诸法无优劣　　此彼悉皆无</p><p>　　一切法无故　　真实亦复无</p><p>　　诸法有优劣　　此彼亦各无</p><p>　　诸法既悉空　　则无有诤竞</p><p>　　一切法既无　　本性何有性</p><p>　　其性无有故　　云何有坏灭</p><p>　　诸法有断耶　　智者无此念</p><p>　　但假有断名　　求断处不得</p><p>　　欲断一切法　　微细求觅无</p><p>　　毫末及众多　　诸法皆无有</p><p>　　诸法无有者　　此亦是言说</p><p>　　彼中如是无　　但有中示现</p><p>　　一切法无形　　但有相中现</p><p>　　有有及无有　　一切皆假名</p><p>　　一切法有合　　示现不合者</p><p>　　真如无合故　　毕竟无有物</p><p>　　诸法无和合　　无作无灭者</p><p>　　如是亦不得　　诸法各各无</p><p>　　诸法不可得　　彼等前际无</p><p>　　本际既无故　　故名为实际</p><p>　　一切法欢喜　　欢喜不可得</p><p>　　既无有诸法　　彼亦不可说</p><p>　　诸法无欢喜　　彼等二皆无</p><p>　　真如中无物　　此是甚深相</p><p>　　一切法无嫌　　真如中<a href=\"/remen/wuwo.html\" class=\"keylink\" target=\"_blank\">无我</a></p><p>　　真如无有故　　彼无有嫌处</p><p>　　涅槃无赞叹　　彼法不可得</p><p>　　诸法无有故　　故名为涅槃</p><p>　　诸法无明者　　真如中示现</p><p>　　此是假名说　　是故名为思</p><p>　　诸法无思者　　此法无定处</p><p>　　是故无众生　　此是诸法体</p><p>　　一切法如幻　　彼幻不可得</p><p>　　诸法不得故　　说有为诸行</p><p>　　诸法既无为　　此彼真如体</p><p>　　无有诸法处　　故言无有边</p><p>　　虽言有境界　　境界实无有</p><p>　　而凡夫所说　　故名为境界</p><p>　　诸境界虚妄　　故说无境界</p><p>　　说无有境界　　是境界真相</p><p>　　言一切法体　　彼等无有数</p><p>　　彼等既无有　　寂定汝等知</p><p>　　无得言有得　　示现有得处</p><p>　　得无得之处　　示现故有得</p><p>　　彼处无持戒　　及破戒亦无</p><p>　　无行及无戒　　如是诸法相</p><p>　　一切法悉无　　故名为无明</p><p>　　无有诸法故　　汝当知是明</p><p>　　诸法名字者　　彼名实无有</p><p>　　既无有法名　　当知是涅槃</p><p>　　说有受名者　　以受故示现</p><p>　　是处无有受　　故言受示现</p><p>　　无有为有相　　示现名为有</p><p>　　诸法中离有　　故言常无有</p><p>　　如见幻华已　　愚痴言有相</p><p>　　有有无有知　　是处智无惑</p><p>　　法生处不知　　此二不可得</p><p>　　愚痴人故言　　说此为生处</p><p>　　诸法若有生　　应说当有死</p><p>　　生处及死处　　此二不可得</p><p>　　一切法皆空　　诸法不可得</p><p>　　善思汝当知　　我说如是法</p><p>　　菩提不可作　　是处作者无</p><p>　　若当得菩提　　应即见<a href=\"/remen/sanjie.html\" class=\"keylink\" target=\"_blank\">三界</a></p><p>　　若分别菩提　　彼不行菩提</p><p>　　行行及菩提　　彼等无分别</p><p>　　一切有真实　　真实无有处</p><p>　　真实无得故　　此是涅槃相</p><p>　　毕竟无出者　　彼无处可得</p><p>　　无有诸物故　　不灭复不灭</p><p>　　若能知此义　　诸法无真实</p><p>　　彼等无可生　　即不相诤竞</p><p>　　说此甚深法　　若无恐怖时</p><p>　　汝应知彼人　　真实是菩萨</p><p>　　尔时世尊说此语已。善思童子复更以偈。重白佛言</p><p>　　世尊利益我　　出现于世间</p><p>　　说此法相时　　我无有疑惑</p><p>　　今者具足满　　佛出不思议</p><p>　　我诸见网薄　　今得脱魔网</p><p>　　我已断生死　　已住道场内</p><p>　　如来说相时　　断除我疑结</p><p>　　为我说得处　　摧灭诸见等</p><p>　　无畏益世间　　善去我心垢</p><p>　　善思童子经卷上</p><p>　　善思童子经 卷下</p><p>　　隋天竺三藏阇那崛多译</p><p>　　尔时世尊。复告善思离车童子作如是言。善思童子。此菩萨行无虚妄行。善思童子。此菩萨行是哀愍行。善思童子。此菩萨行是无患行。能断一切诸过患故。慈怜一切诸众生故。善思童子。此菩萨行甚深微妙无有相行。善思童子。此菩萨行真实能离一切欲相。善思童子。此无欲行无爱憎故。善思童子。此菩萨行一切众生平等心行。其心毕竟无所得故。善思童子。此菩萨行大慈悲行。于一切法无有得故善思童子。此菩萨行大<a href=\"/remen/bushi.html\" class=\"keylink\" target=\"_blank\">布施</a>行。无有施故。善思童子。此菩萨行不虚诳行。不受一切后身报故。善思童子。此菩萨行无恼忍行。现无诤故。善思童子。此菩萨行发誓愿行。舍懒惰故。善思童子。此菩萨行是三昧行。以寂静故。善思童子。此菩萨行是智慧行。于一切法无有得故。善思童子。此菩萨行是无畏行。心无恐故。善思童子。此菩萨行是无碍行。成就如来诸智力故。善思童子。此菩萨行是增益行。入智慧门无有着故。善思童子。此菩萨行观十方行。无染着故</p><p>　　尔时世尊。欲为善思重宣此义。而说偈言</p><p>　　无疑惑<a href=\"/remen/xingzhe.html\" class=\"keylink\" target=\"_blank\">行者</a>　　为诸菩萨说</p><p>　　疑惑及诸行　　此二不可得</p><p>　　为诸菩萨说　　有行无行处</p><p>　　若知此行处　　彼等无诤竞</p><p>　　摄受一切法　　为诸菩萨说</p><p>　　无所有得处　　此行最为上</p><p>　　我行此行处　　彼则颠倒行</p><p>　　既住颠倒行　　彼无有畏处</p><p>　　此虽名诤行　　彼诤不可得</p><p>　　若能如是知　　彼行最上乘</p><p>　　此乘无有惊　　佛乘最为上</p><p>　　惊及无惊怖　　一切法假名</p><p>　　虽说诸行处　　一切不可得</p><p>　　一切既不得　　彼行最为上</p><p>　　此行甚深行　　愍于一切法</p><p>　　愍及甚深行　　皆从分别生</p><p>　　甚深及诸行　　是处二俱无</p><p>　　若知此际者　　彼于法无没</p><p>　　诸法无可染　　非法亦复然</p><p>　　此诸法本性　　当说无染处</p><p>　　无牢及无固　　此但是有现</p><p>　　无有名字处　　此句最为上</p><p>　　我虽说有爱　　彼处无恐怖</p><p>　　以无有物故　　彼处不生竞</p><p>　　此诸众生行　　此处无有真</p><p>　　若有知此者　　彼为善说行</p><p>　　此处无众生　　故我说众生</p><p>　　众生法一等　　此路最为上</p><p>　　心及有众生　　毕竟不可得</p><p>　　此名为最慈　　我前说大慈</p><p>　　世间大施主　　亦名大众生</p><p>　　常乐行布施　　故名大施主</p><p>　　法尚不可得　　况复当有边</p><p>　　大智菩萨辈　　故名为施主</p><p>　　佛既不可得　　法亦不思议</p><p>　　此戒不缺犯　　诸法无倚处</p><p>　　彼等不思议　　佛戒不思议</p><p>　　不分别戒行　　为诸菩萨说</p><p>　　忍向众生辈　　众生毕竟无</p><p>　　此是最胜忍　　我法行中说</p><p>　　心不可得故　　诤竞无处生</p><p>　　此是最上忍　　诸法不可得</p><p>　　菩萨无<a href=\"/remen/xiedai.html\" class=\"keylink\" target=\"_blank\">懈怠</a>　　不被他毁辱</p><p>　　此名最<a href=\"/remen/jingjin.html\" class=\"keylink\" target=\"_blank\">精进</a>　　名为不舍取</p><p>　　身心善质直　　能办于此行</p><p>　　是名最精进　　为诸菩萨说</p><p>　　菩萨能懒惰　　不发诸行等</p><p>　　能不舍不取　　彼住最精进</p><p>　　心界不可得　　若外若在内</p><p>　　故名最定心　　其心无有处</p><p>　　攀缘及心行　　真如中无有</p><p>　　不思彼三昧　　示现如是定</p><p>　　我说此三昧　　自在修伽陀</p><p>　　能行此行者　　我说彼得定</p><p>　　不以智能知　　有诸真<a href=\"/remen/rufa.html\" class=\"keylink\" target=\"_blank\">如法</a></p><p>　　真如及智慧　　此二边无有</p><p>　　此法不可得　　此是识境界</p><p>　　法不以识知　　真体此处寂</p><p>　　能知如是者　　彼等名真念</p><p>　　菩萨真如行　　世所不能行</p><p>　　彼胜一切众　　为众生说法</p><p>　　彼无众生相　　况复有徒众</p><p>　　众生如幻化　　幻化亦无有</p><p>　　如是能说者　　彼无有恐怖</p><p>　　若我若他身　　此二俱无有</p><p>　　能有此智者　　彼无有惊惧</p><p>　　诸内及与外　　有相毕竟无</p><p>　　心无怯弱处　　即胜一切世</p><p>　　诸法无有碍　　犹如虚空行</p><p>　　既如虚空行　　法真如亦然</p><p>　　若能知此智　　菩萨无所畏</p><p>　　巧解一切法　　彼知众生行</p><p>　　既知无众生　　一切法亦然</p><p>　　界智巧解知　　彼界不可得</p><p>　　若入是法门　　此路最为胜</p><p>　　有能从此道　　即知众生行</p><p>　　境界及众生　　此二无有物</p><p>　　欲识诸法门　　须知此胜智</p><p>　　若内若有外　　智慧无集处</p><p>　　无碍诸法中　　故名为实际</p><p>　　诸法不思议　　故名为<a href=\"/remen/fofa.html\" class=\"keylink\" target=\"_blank\">佛法</a></p><p>　　彼无所有处　　其处亦复无</p><p>　　若能如是行　　世间无障碍</p><p>　　智既无有碍　　故名为佛智</p><p>　　诸法不思议　　彼辈无真正</p><p>　　诸法既无体　　是觉诸佛法</p><p>　　佛及诸佛法　　此二俱无有</p><p>　　菩提无有故　　是名为佛道</p><p>　　乘此大乘者　　到法安乐处</p><p>　　此世最为胜　　人世不可得</p><p>　　凡世间所有　　一切处众生</p><p>　　彼菩萨为胜　　行此胜智者</p><p>　　能求此诸法　　佛法不思议</p><p>　　能得此诸法　　彼即近菩提</p><p>　　菩提及诸法　　此二毕竟无</p><p>　　能作如是行　　即近诸佛法</p><p>　　能行此行者　　不染诸世间</p><p>　　既无有染心　　彼去菩提近</p><p>　　尔时世尊说此偈已。复更重告善思离车童子作是言。复次善思。我今宣说若有菩萨摩诃萨等善着铠者。能于如是甚深经典能善说者。最妙微密善说之时。闻已其人能不惊怖不悔不没。如是菩萨摩诃萨等即得住于菩提道场。即得入于诸佛境界。即证无碍。即住无为解脱法门。又能巧住无得之行。即能观察一切十方。即能证得大慈大悲。即得诸佛十八不共法。即得无上最大灌顶。说此甚深微妙法时。能有信行能有思惟如是法者。诸佛已观彼等菩萨。一切诸佛已护持彼。若菩萨能信此行者。或有不信于此行者。亦为一切诸佛所知。若有能入此法门者。诸佛已知。若能信行此法门者。我当为于彼等作师。彼等则为随我<a href=\"/remen/chujia.html\" class=\"keylink\" target=\"_blank\">出家</a></p><p>　　尔时世尊。欲为善思重宣此义。而说偈言</p><p>　　彼等证道场　　道场者即空</p><p>　　若不取菩提　　彼等即住智</p><p>　　诸法无有碍　　毕竟不可得</p><p>　　法既不可得　　解脱亦复然</p><p>　　诸佛智行者　　一切诸法处</p><p>　　及于诸法行　　世尊如是说</p><p>　　有碍无碍处　　愚痴作是心</p><p>　　佛及大菩萨　　不如是分别</p><p>　　虽观世间法　　世间毕竟空</p><p>　　智能观世间　　彼智亦无有</p><p>　　众生及诸佛　　一种无分别</p><p>　　既无分别处　　彼慈最为胜</p><p>　　法界广大性　　众生界亦然</p><p>　　大智诸菩萨　　不如是思惟</p><p>　　虽复欲起慈　　彼慈实无体</p><p>　　慈体及无性　　非众生境界</p><p>　　若五指量空　　先无今亦无</p><p>　　诸世间亦然　　此慈最为胜</p><p>　　诸法无上者　　名为诸佛法</p><p>　　彼等无得处　　此即是真体</p><p>　　世尊大慈悲　　无有形与色</p><p>　　如是无色法　　是行名世间</p><p>　　虚空无有边　　境界不可执</p><p>　　诸佛如是法　　智者行此顺</p><p>　　是即无上智　　而智不可得</p><p>　　智既无得处　　彼处实无有</p><p>　　此岸及<a href=\"/remen/bian.html\" class=\"keylink\" target=\"_blank\">彼岸</a>　　若思惟若见</p><p>　　彼等无此行　　甚深是名相</p><p>　　若知此等法　　一切处平等</p><p>　　于我法行中　　不假求知识</p><p>　　若作取舍心　　分别二见处</p><p>　　此事言有者　　彼非善知识</p><p>　　有言此法成　　或言此法灭</p><p>　　善思此比丘　　非是我<a href=\"/remen/dizi.html\" class=\"keylink\" target=\"_blank\">弟子</a></p><p>　　言证苦灭者　　毕竟不可得</p><p>　　如是说法师　　彼非说我法</p><p>　　诸法无起处　　何言诸法集</p><p>　　无起处说灭　　彼等远我法</p><p>　　如是寂法中　　无有分别处</p><p>　　诸法既无有　　灭处亦复无</p><p>　　若有诤竞心　　岂名说寂灭</p><p>　　善思汝知此　　彼不名真实</p><p>　　说道及与法　　此是示现有</p><p>　　既示现有处　　彼假现有路</p><p>　　我说诸菩萨　　未来世大智</p><p>　　能作如是行　　彼依此境界</p><p>　　能行此行者　　诸佛说甚深</p><p>　　彼已<a href=\"/remen/gongyang.html\" class=\"keylink\" target=\"_blank\">供养</a>我　　利益诸含识</p><p>　　能持此经典　　诸大智菩萨</p><p>　　彼于未来世　　住持诸法故</p><p>　　我所说诸法　　<a href=\"/remen/changzhu.html\" class=\"keylink\" target=\"_blank\">常住</a>无分别</p><p>　　此即是菩提　　离此无别道</p><p>　　尔时世尊说是法已。是时善思离车童子。于诸法中即便证得无生顺忍。既得证彼无生忍已。远离一切世间忧喜得大欢乐。即更飞腾上虚空中。离地高于七多罗树</p><p>　　尔时世尊。当于彼时即便微笑。而诸世尊。有如是法微笑之时。从其面门出种种光其光杂色。所谓青黄赤白红缥绿绀颇梨。彼之光明如是遍照无量无边诸佛世界。乃至有顶大梵天宫。照已还回至于佛所围绕三匝。绕已从于佛顶而入。当入之时此之大地。具足六种十八相动。动遍动等遍动。踊遍踊等遍踊。没遍没等遍没。震遍震等遍震。吼遍吼等遍吼。觉遍觉等遍觉</p><p>　　尔时上界虚空之中。天雨种种细栴檀末。沉水末香及天华雨。天诸种种微妙音声自然而作。此之三千<a href=\"/remen/daqianshijie.html\" class=\"keylink\" target=\"_blank\">大千世界</a>清净庄严。犹如北方郁单越国。庄严华丽一种无殊。此之三千大千世界亦尔无异</p><p>　　尔时长老阿难比丘。从座而起整理衣服。偏袒右肩右膝着地。合掌向佛而白佛言。希有世尊。未审如来有何因缘微笑放光。诸佛世尊非无因缘而放光明。作是语已即便以偈。而白佛言</p><p>　　诸佛世间最胜尊　　微笑放光必有以</p><p>　　利益之处愿尊说　　有此瑞相何因缘</p><p>　　虚空天雨华　　供养世尊故</p><p>　　欢喜皆歌啸　　称赞说此经</p><p>　　三千世界中　　种种庄严净</p><p>　　犹如郁单越　　光普照十方</p><p>　　如昔诸世尊　　其中授记者</p><p>　　佛出光照讫　　回入佛顶中</p><p>　　世尊所放光　　其光种种色</p><p>　　从佛面门出　　为我说此因</p><p>　　尔时世尊。即以偈告长老阿难。作如是言</p><p>　　此童子善思　　宿植善根厚</p><p>　　当于未来世　　<a href=\"/remen/chengfo.html\" class=\"keylink\" target=\"_blank\">成佛</a>两足尊</p><p>　　尔时世尊。说此偈已告阿难言。阿难。此之善思离车童子。从今已去供养恭敬亿那由他阿僧祇劫诸佛如来。承奉不违彼诸<a href=\"/\" class=\"keylink\" target=\"_blank\">佛教</a>。又复供养彼诸世尊。衣服汤药房舍卧具四事皆足。彼诸如来灭度之后供养舍利。以种种宝而用作塔其一一塔各各皆高百千由旬。于彼一切诸宝塔中安置舍利。以诸名香供养彼塔。复将一切华鬘校饰。一切诸宝一切诸幡。种种妙华及栴檀末沉水末等。而以散上。复将最妙种种音声以供养之。供养彼诸多陀阿伽度阿罗诃三藐三<a href=\"/remen/fotuo.html\" class=\"keylink\" target=\"_blank\">佛陀</a>已。舍最后身而得作佛。名为净月多陀阿伽度阿罗诃三藐三佛陀。出现于世善逝世间解无上士调御丈夫天人师佛世尊</p><p>　　尔时世尊。欲为阿难及诸大众重宣此义。而说偈言</p><p>　　若满十方界　　诸宝妙珍奇</p><p>　　布施佛世尊　　及诸菩萨众</p><p>　　得闻此法相　　如大圣所宣</p><p>　　校量财施功　　此福多于彼</p><p>　　尔时长老舍利弗。闻佛世尊说此校量<a href=\"/remen/gongde.html\" class=\"keylink\" target=\"_blank\">功德</a>语已。即更以偈而白佛言</p><p>　　世尊说此经　　甚深最微妙</p><p>　　而不说名字　　我等云何持</p><p>　　此经典所明　　诸法皆平等</p><p>　　无有得不得　　希有佛善说</p><p>　　有漏及有为　　无漏<a href=\"/remen/wuweifa.html\" class=\"keylink\" target=\"_blank\">无为法</a></p><p>　　此经不分别　　世尊善巧说</p><p>　　世间出世间　　世谛第一义</p><p>　　二界无有异　　此经如是说</p><p>　　佛所说诸行　　方便为众生</p><p>　　真理皆悉无　　世尊金口说</p><p>　　诸佛及诸法　　彼等一切无</p><p>　　能所乘并空　　希有佛善说</p><p>　　十方诸世尊　　所说诸法相</p><p>　　彼等无真体　　此经如是行</p><p>　　善哉大圣尊　　善哉最胜智</p><p>　　此经名云何　　为我等解说</p><p>　　智慧此语已　　今日决诸疑</p><p>　　八功德相圆　　音声告于彼</p><p>　　欲知此经者　　名为灌顶王</p><p>　　虽言灌顶王　　灌顶亦无有</p><p>　　能持此经者　　诸佛说彼人</p><p>　　于天人世间　　当为如宝塔</p><p>　　我说是经处　　听众有八千</p><p>　　多种诸善根　　发无上道意</p><p>　　彼等于来世　　决作无上尊</p><p>　　得闻此妙经　　难思议福德</p><p>　　止住安隐处　　甚深善根中</p><p>　　彼乃如是能　　受持此经典</p><p>　　系念专读诵　　此之灌顶王</p><p>　　彼等人辈于　　诸法无疑惑</p><p>　　此不说初忍　　第二忍亦无</p><p>　　诸法相既空　　云何有说处</p><p>　　若人受持此　　灌顶王经典</p><p>　　彼作如是等　　诸法乘辩才</p><p>　　若有智女人　　受持此经典</p><p>　　速舍女杂秽　　罪业不净身</p><p>　　一智一切知　　一切智一知</p><p>　　此是持诸法　　此经中具说</p><p>　　此经所说法　　入处如虚空</p><p>　　我说此入道　　作诸法光明</p><p>　　即知种种名　　处处有多种</p><p>　　虽复说诸法　　彼法不可得</p><p>　　所有无言体　　其相毕竟无</p><p>　　知是诸法门　　是名受持法</p><p>　　言无诸法者　　彼处有无无</p><p>　　此是法体相　　名为陀罗尼</p><p>　　若人欲无边　　一切光明照</p><p>　　当持此经典　　善说灌顶王</p><p>　　欲求法界边　　此中已说讫</p><p>　　彼界不可得　　故名陀罗尼</p><p>　　一切法甚深　　法者无得处</p><p>　　既无法得处　　彼处<a href=\"/remen/wuchang.html\" class=\"keylink\" target=\"_blank\">无常</a>无</p><p>　　若成就辩才　　智深远无碍</p><p>　　乃能知此义　　是经无所著</p><p>　　如阿耨达龙　　于空中降雨</p><p>　　彼无有心想　　名不可思议</p><p>　　若欲广多宣　　种种辩才说</p><p>　　依此经中学　　无倚一切法</p><p>　　彼法无来处　　善说如此经</p><p>　　诸法无有生　　如此经所说</p><p>　　如日光明照　　彼光无处来</p><p>　　此经如是明　　法光常充满</p><p>　　来世善男子　　欲无尽辩才</p><p>　　当学灌顶王　　善说此法本</p><p>　　速得无碍辩　　甚深不思议</p><p>　　若学灌顶王　　世多作利益</p><p>　　若不修此法　　无上灌顶王</p><p>　　彼人不受持　　如是无譬喻</p><p>　　彼等四部众　　远我法行中</p><p>　　不解此义人　　无义可能义</p><p>　　若有四部众　　能行此行时</p><p>　　无上诸法中　　即为世间眼</p><p>　　如忉利宫殿　　显现高巍巍</p><p>　　此经典亦然　　世间最为最</p><p>　　如立须弥顶　　睹见世间人</p><p>　　如是住此经　　观见一切法</p><p>　　如人暗夜中　　秉高大火炬</p><p>　　彼人所行处　　终无诸黑闇</p><p>　　此经光所照　　明见一切法</p><p>　　能持此经者　　彼无诸闇黑</p><p>　　譬如日光焰　　一切处悉明</p><p>　　此经典亦然　　能出多种法</p><p>　　又如虚空月　　放光明<a href=\"/remen/liuzhuan.html\" class=\"keylink\" target=\"_blank\">流转</a></p><p>　　如是此经典　　遍照十方界</p><p>　　此印诸法印　　一切印中印</p><p>　　故遣住此印　　为诸菩萨辈</p><p>　　如欲印虚空　　本无亦不住</p><p>　　虚空及与印　　此二是分别</p><p>　　如是佛及法　　此经中所说</p><p>　　诸佛不可说　　诸法亦复然</p><p>　　如王舍命时　　殷勤善嘱授</p><p>　　敕诸大臣等　　财付我诸子</p><p>　　如是圣法身　　我昔修习得</p><p>　　阿难汝来世　　付嘱诸菩萨</p><p>　　我以说此经　　为诸菩萨辈</p><p>　　能持是经者　　此人福甚多</p><p>　　能信受此经　　依灌顶王说</p><p>　　彼人若致疑　　我当不作佛</p><p>　　人欲自在辩　　于诸法无碍</p><p>　　应当学此经　　我善说灌顶</p><p>　　世间说诸法　　彼是菩提道</p><p>　　知已莫应怠　　此经当读诵</p><p>　　彼等正信人　　于世间无惑</p><p>　　既读诵此经　　复能为他说</p><p>　　此是诸佛法　　为诸菩萨说</p><p>　　得闻此经已　　甚深难思议</p><p>　　当说此经时　　十方一切佛</p><p>　　微笑放光明　　各言善说此</p><p>　　竖立大胜幢　　法幢不思议</p><p>　　此经四句偈　　为大众演说</p><p>　　巧行多方便　　不思议法中</p><p>　　能持此经者　　兼复为他说</p><p>　　彼人共佛语　　证法无上尊</p><p>　　能持此经者　　不思议灌顶</p><p>　　尔时世尊说此偈报舍利弗已。复更重告长老阿难作如是言。阿难。若有比丘或<a href=\"/remen/biqiuni.html\" class=\"keylink\" target=\"_blank\">比丘尼</a>诸优婆塞及优婆夷。于当来世有能<a href=\"/remen/xinxing1.html\" class=\"keylink\" target=\"_blank\">信心</a>听此经典受持读诵。彼人当得最大福德。其福德聚不可称量无有边际。譬如空界。无有人能量知边际。如是如是。长老阿难。此法本中有能受持一四句偈。或自读诵或为他说。彼人所得功德善根。亦不可量亦不可说无有边际</p><p>　　尔时世尊欲为阿难及诸大众重宣此义。而说偈言</p><p>　　若能读诵此　　无边方便身</p><p>　　利益多众生　　灌顶王怜愍</p><p>　　假使我今说　　虚空可度量</p><p>　　欲比校斯经　　不可得穷尽</p><p>　　十方一切佛　　世中无上尊</p><p>　　若受持此经　　悉皆供养彼</p><p>　　十方一切佛　　断生死法王</p><p>　　能持此经人　　名已供养彼</p><p>　　十方诸世界　　除断十恶根</p><p>　　闻此经典人　　能供彼诸圣</p><p>　　我未来诸佛　　及过去如来</p><p>　　现在十方中　　两足尊无上</p><p>　　能作师子吼　　彼悉供养之</p><p>　　能受持此经　　诸佛所宣说</p><p>　　持资财供养　　此非正智人</p><p>　　若能持此经　　供养中为最</p><p>　　一切十方界　　满七宝行檀</p><p>　　以供诸世尊　　劣持此经福</p><p>　　若学此经典　　一如灌顶王</p><p>　　此敬诸如来　　真实如中显</p><p>　　我所说诸法　　诸佛不可得</p><p>　　彼闻不惊怖　　即是供世尊</p><p>　　此供养甚深　　世间无解者</p><p>　　不取及不舍　　此供养最胜</p><p>　　诸佛及诸法　　一切不取舍</p><p>　　此供养最胜　　诸佛世尊叹</p><p>　　往昔定光佛　　我供养此法</p><p>　　此供最为胜　　为诸菩萨说</p><p>　　于时彼佛边　　我持此供养</p><p>　　彼佛授我记　　汝当得作佛</p><p>　　若当欲作佛　　复为众生最</p><p>　　应成就此路　　是名供养佛</p><p>　　我如是供养　　今得成佛道</p><p>　　洞达一切法　　堪受天人供</p><p>　　所有诸佛法　　世间无上尊</p><p>　　乘此最胜供　　诸供养中最</p><p>　　证于佛境界　　智慧不思议</p><p>　　能作师子吼　　如我今无畏</p><p>　　作师子吼已　　得诸法自在</p><p>　　解脱众生辈　　入无漏涅槃</p><p>　　尔时世尊说此经已。善思童子及毗耶离。一切大众天龙夜叉乾闼婆阿修罗人非人等。闻佛所说皆悉信受。欢喜奉行</p></div>"
}]