[{
    "title": "佛说报恩奉盆经 第686部",
    "author": "未知",
    "html": "<div class=\"B1_text\"><p>佛说报恩奉盆经 (亦云报像<a href=\"/remen/gongde.html\" class=\"keylink\" target=\"_blank\">功德</a>经)</p><p>阙译附东晋录</p><p>闻如是。一时佛在舍卫国祇树给孤独园。大目揵连始得六通。欲度父母报乳哺之恩。即以道眼观视世界。见其亡母生饿鬼中。不见饮食皮骨相连柱。目连悲哀即钵盛饭往饷其母。母得钵饭。便以左手障饭右手搏食。食未入口化成火炭遂不得食。目连驰还白佛。具陈如此。佛告目连。汝母罪根深结。非汝一人力所奈何。当须众僧威神之力。乃得<a href=\"/remen/jietuo.html\" class=\"keylink\" target=\"_blank\">解脱</a>。吾今当说救济之法。令一切难皆离忧苦</p><p>佛告目连。七月十五日当为七世父母在厄难中者。具麨饭五果汲灌瓫器。香油庭烛床榻卧具。尽世甘美以<a href=\"/remen/gongyang.html\" class=\"keylink\" target=\"_blank\">供养</a>众僧。当此之日。一切圣众或在山间<a href=\"/remen/chanding.html\" class=\"keylink\" target=\"_blank\">禅定</a>。或得四<a href=\"/remen/daoguo.html\" class=\"keylink\" target=\"_blank\">道果</a>。或树下经行。或得六通飞行。<a href=\"/remen/jiaohua.html\" class=\"keylink\" target=\"_blank\">教化</a>声闻缘觉。菩萨大人权示<a href=\"/remen/biqiu.html\" class=\"keylink\" target=\"_blank\">比丘</a>在大众中。皆共同心受钵和罗。具清净戒圣众之道其德汪洋。其有供养此等之众。七世父母五种亲属。得出三涂应时解脱衣食自然。佛敕众僧。当为施主家七世父母。行禅定意然后食此供。目连比丘及一切众<a href=\"/remen/huanxi.html\" class=\"keylink\" target=\"_blank\">欢喜</a>奉行</p></div>"
}]