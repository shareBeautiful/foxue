[{
    "title": "佛说八师经 第581部",
    "author": "支谦 译",
    "html": "<div class=\"B1_text\"><p>佛说八师经</p><p>吴月支国<a href=\"/wenda/jushi/\" class=\"keylink\" target=\"_blank\">居士</a>支谦译</p><p>闻如是。一时佛在舍卫国祇树给孤独园。时有梵志。名曰耶句。来诣佛所。阿难白佛言。有异学梵志。今来在外。欲咨所疑。天尊曰现之。梵志乃进。稽首佛足。天尊曰就座。梵志就座。须臾退坐曰。吾闻佛道厥义弘深。汪洋无涯。靡不成就。靡不度生。巍巍堂堂。犹星中月。神智妙达。众圣中王。诸天所不逮。黎民所不闻。愿开盲冥。释其愚痴。所事何师。以致斯尊。天尊叹曰。快哉斯问。开发大行。吾前世师。其名难数。吾今自然神耀得道。非有师也。然有八师。从明得之刑戮。或为王法。所见诛治。灭及门族。死入<a href=\"/remen/diyu.html\" class=\"keylink\" target=\"_blank\">地狱</a>。烧煮搒掠万毒皆更。求死不得。罪竟乃出。或为饿鬼。或为畜生。屠割剥裂。死辄更刃。魂神展转。更相残贼。吾见杀者。其罪如此。不敢复杀。是吾一师。佛时颂曰</p><p>杀者心不仁强弱相伤残</p><p><a href=\"/remen/shasheng.html\" class=\"keylink\" target=\"_blank\">杀生</a>当过生结积累劫怨</p><p>受罪短命死惊怖遭暴患</p><p>吾用畏是故慈心伏魔宫</p><p>佛言。二谓盗窃。强劫人财。或为财主。刀杖加刑。应时瓦解。或为王法。收系着狱。拷掠榜笞。五毒并至。戮之都市。宗门灰灭。死入地狱。以手捧火。洋铜沃口。求死不得。罪竟乃出。当为饿鬼。意欲饮水。水化为脓。所欲食物。物化成炭。身常负重。众恼自随。或为畜生。死辄更刃。以肉供人。偿其宿债。吾见盗者。其罪如此。不敢复盗。是吾二师。佛时颂曰</p><p>盗者不与取劫窃人财宝</p><p>亡者无多少忿恚怀忧恼</p><p>死受六畜身偿其宿债负</p><p>吾用畏是故弃家行学道</p><p>佛言。三谓邪淫。犯人妇女。或为夫主。边人所知。临时得殃。刀杖加刑。或为王法。收系着狱。酷毒掠治。戮之都市。死入地狱。卧之铁床。或抱铜柱。狱鬼然火。以烧其身。地狱罪毕。当更畜生。若复为人。闺门淫乱。违佛远法。不亲贤众。常怀恐怖。多危少安。吾见是故。不敢邪淫。是吾三师。佛时颂曰</p><p>淫为不净行迷惑失正道</p><p>精神魂魄驰伤命而早夭</p><p>受罪顽痴荒死复堕恶道</p><p>吾用畏是故弃家乐林薮</p><p>佛言。四谓恶口两舌妄言绮语。谮入无罪。谤毁三尊。舌致捶杖。亦致灭门。死入地狱。狱中鬼神。拔出其舌。以牛犁之。洋铜灌口。求死不得。罪毕乃出。当为畜生。恒食草棘。若后为人。言不见信。口中恒臭。多逢谮谤。骂詈之声。卧辄恶梦。有口不能得含<a href=\"/fojing/\" class=\"keylink\" target=\"_blank\">佛经</a>之至味。吾见是故。不敢恶口。是吾四师。佛时颂曰</p><p>欺者有四过谗佞伤良贞</p><p>受罪痴聋盲蹇吃口臭腥</p><p>痴狂不能言死入拔舌囹</p><p>吾修四净口自致八音声</p><p>佛言。五谓嗜酒。酒为毒气。主成诸恶。王道毁仁泽灭。臣慢上忠。敬朽父。失礼母。失慈子。凶逆<a href=\"/remen/xiaodao.html\" class=\"keylink\" target=\"_blank\">孝道</a>。败夫失信。妇奢淫。九族诤财产耗。亡国危身。无不由之。酒之乱道三十有六。吾见是故。绝酒不饮。是吾五师。佛时颂曰</p><p>醉者为不孝怨祸从内生</p><p>迷惑清高士乱德败淑贞</p><p>吾故不饮酒慈心济群生</p><p>净慧度八难自致觉道成</p><p>佛言。六谓年老。夫老之为苦。头白齿落。目视[梳-木+目][梳-木+目]。耳听不聪。盛去衰至。皮缓面皱。百节痛疼。行步苦极。坐起呻吟。忧悲恼苦。识神转灭。便旋即忘。命日促尽。言之流涕。吾见<a href=\"/remen/wuchang.html\" class=\"keylink\" target=\"_blank\">无常</a>。灾变如斯。故行求道。不欲更之。是吾六师。佛时颂曰</p><p>吾念世无常<a href=\"/remen/rensheng.html\" class=\"keylink\" target=\"_blank\">人生</a>要当老</p><p>盛去日衰羸形枯而白首</p><p>忧劳百病生坐起愁痛恼</p><p>吾用畏是故弃家行学道</p><p>佛言。七谓病瘦。肉尽骨立。百节皆痛。犹被杖楚。四大进退。手足不任。气力虚竭。坐卧须人。口燥唇燋。筋断鼻坼。目不见色。耳不闻音。不净流出。身卧其上。心怀苦恼。言辄悲哀。今睹世人。年盛力壮。华邑暐晔。福尽罪至。无常百变。吾睹斯患。故行求道。不欲更之。是吾七师。佛时颂曰</p><p>念人衰老时百病同时生</p><p>水消而火灭刀风解其形</p><p>骨离筋脉绝大命要当倾</p><p>吾用畏是故求道愿不生</p><p>佛言。八谓人死。四百四病。同时俱作。四大欲散。魂神不安。风去息绝。火灭身冷。风先火次。魂灵去矣。身体挺直。无所复知。旬日之间。肉坏血流。膖胀烂臭。无一可取。身中有虫。还食其肉。筋脉烂尽。骨节解散。髑髅异处。脊胁肩臂。[月*坒]胫足指。各自异处。飞鸟走兽。竞来食之。天龙鬼神。帝王人民。贫富贵贱。无免此患。吾见斯变。故行求道。不欲更之。是吾八师。佛时颂曰</p><p>我惟老病死<a href=\"/remen/sanjie.html\" class=\"keylink\" target=\"_blank\">三界</a>之大患</p><p>福尽而命终气绝于黄泉</p><p>身烂还为土魂魄随<a href=\"/remen/yinyuan1.html\" class=\"keylink\" target=\"_blank\">因缘</a></p><p>吾用畏是故学道升泥洹</p><p>于是梵志闻佛所说。心开意解。即得道迹。前受<a href=\"/remen/wujie.html\" class=\"keylink\" target=\"_blank\">五戒</a>。为清信士。不杀不盗不淫不欺。奉孝不醉。<a href=\"/remen/huanxi.html\" class=\"keylink\" target=\"_blank\">欢喜</a>而去佛说八师经</p></div>"
}]