[{
    "title": "大方广圆觉修多罗了义经 第842部",
    "author": "佛陀多罗 译",
    "html": "<div class=\"B1_text\"><p>大方广圆觉修多罗了义经</p><p>大唐罽宾<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/fotuo.html\" class=\"keylink\" target=\"_blank\">佛陀</a>多罗译</p><p>如是我闻。一时婆伽婆。入于<a href=\"/remen/shentong.html\" class=\"keylink\" target=\"_blank\">神通</a>大光明藏。<a href=\"/remen/sanmei.html\" class=\"keylink\" target=\"_blank\">三昧</a>正受。一切如来。光严住持。是诸<a href=\"/remen/zhongsheng.html\" class=\"keylink\" target=\"_blank\">众生</a>清净觉地。身心寂灭。平等本际。<a href=\"/remen/yuanman.html\" class=\"keylink\" target=\"_blank\">圆满</a>十方。不二随顺。于不二境。现诸<a href=\"/remen/jingtu.html\" class=\"keylink\" target=\"_blank\">净土</a>。与大菩萨摩诃萨十万人俱。其名曰文殊师利菩萨。普贤菩萨。普眼菩萨。金刚藏菩萨。<a href=\"/remen/mile.html\" class=\"keylink\" target=\"_blank\">弥勒</a>菩萨。清净慧菩萨。威德<a href=\"/remen/zizai.html\" class=\"keylink\" target=\"_blank\">自在</a>菩萨。辩音菩萨。净诸<a href=\"/remen/yezhang.html\" class=\"keylink\" target=\"_blank\">业障</a>菩萨。普觉菩萨。圆觉菩萨。贤善首菩萨等。而为上首。与诸眷属。皆入三昧。同住如来平等<a href=\"/remen/fahui.html\" class=\"keylink\" target=\"_blank\">法会</a>。于是文殊师利菩萨。在大众中。即从座起。顶<a href=\"/remen/lifo.html\" class=\"keylink\" target=\"_blank\">礼佛</a>足。右绕三匝。长跪叉手。而白佛言。大悲<a href=\"/remen/shizun.html\" class=\"keylink\" target=\"_blank\">世尊</a>。愿为此会诸来法众。说于如来本起清净因地法行。及说菩萨于大乘中发清净心。远离诸病。能使未来末世众生求大乘者不堕邪见。作是语已。五体投地。如是三请。终而复始</p><p>尔时世尊。告文殊师利菩萨言。善哉善哉。善男子。汝等乃能为诸菩萨。咨询如来因地法行。及为末世一切众生求大乘者。得正住持不堕邪见。汝今谛听。当为汝说。时文殊师利菩萨。奉教<a href=\"/remen/huanxi.html\" class=\"keylink\" target=\"_blank\">欢喜</a>。及诸大众。默然而听</p><p>善男子。无上法王有大陀罗尼门。名为圆觉。流出一切清净真如<a href=\"/remen/puti.html\" class=\"keylink\" target=\"_blank\">菩提</a><a href=\"/remen/niepan.html\" class=\"keylink\" target=\"_blank\">涅槃</a>及波罗密。教授菩萨。一切如来。本起因地。皆依圆照清净觉相。永断无明。方<a href=\"/remen/chengfo.html\" class=\"keylink\" target=\"_blank\">成佛</a>道。云何无明。善男子。一切众生。从无始来。种种颠倒。犹如迷人四方易处。妄认四大为自身相。六尘缘影为自心相。譬彼病目见空中花及第二月。善男子。空实无花。病者妄执。由妄执故。非唯惑此<a href=\"/remen/xukong.html\" class=\"keylink\" target=\"_blank\">虚空</a><a href=\"/remen/zixing.html\" class=\"keylink\" target=\"_blank\">自性</a>。亦复迷彼实花生处。由此妄有轮转<a href=\"/remen/shengsi.html\" class=\"keylink\" target=\"_blank\">生死</a>。故名无明。善男子。此无明者。非实有体。如梦中人梦时。非无及至于醒了无所得。如众空花。灭于虚空。不可说言。有定灭处。何以故。无生处故。一切众生。于无生中。妄见生灭。是故说名轮<a href=\"/remen/zhuansheng.html\" class=\"keylink\" target=\"_blank\">转生</a>死。善男子。如来因地。修圆觉者。知是空花。即无轮转。亦无身心受彼生死。非作故无。本性无故。彼知觉者。犹如虚空。知虚空者即空花相。亦不可说。无知觉性。有无俱遣。是则名为净觉随顺。何以故。虚空性故。常不动故。如来藏中。无起灭故。无知见故。<a href=\"/remen/rufa.html\" class=\"keylink\" target=\"_blank\">如法</a>界性。究竟圆满。遍十方故。是则名为因地法行菩萨因此于大乘中。发清净心。末世众生。依此<a href=\"/remen/xiuxing.html\" class=\"keylink\" target=\"_blank\">修行</a>。不堕邪见。尔时世尊。欲重宣此义。而说偈言</p><p>文殊汝当知一切诸如来</p><p>从于本因地皆以<a href=\"/remen/zhihui.html\" class=\"keylink\" target=\"_blank\">智慧</a>觉</p><p>了达于无明知彼如空花</p><p>即能免<a href=\"/remen/liuzhuan.html\" class=\"keylink\" target=\"_blank\">流转</a>又如梦中人</p><p>醒时不可得觉者如虚空</p><p>平等不动转觉遍十方界</p><p>即得成佛道众幻灭无处</p><p>成道亦无得本性圆满故</p><p>菩萨于此中能发<a href=\"/remen/putixin.html\" class=\"keylink\" target=\"_blank\">菩提心</a></p><p>末世诸众生修此免邪见</p><p>于是普贤菩萨。在大众中。即从座起。<a href=\"/remen/dl.html\" class=\"keylink\" target=\"_blank\">顶礼</a>佛足。右绕三匝。长跪叉手。而白佛言。大悲世尊。愿为此会诸菩萨众。及为末世一切众生修大乘者。闻此圆觉清净境界。云何修行。世尊。若彼众生。知如幻者。身心亦幻。云何以幻还修于幻。若诸幻性。一切尽灭。则无有心。谁为修行。云何复说修行如幻。若诸众生。本不修行。于生死中。常居幻化。曾不了知如幻境界。令<a href=\"/remen/wangxiang.html\" class=\"keylink\" target=\"_blank\">妄想</a>心云何<a href=\"/remen/jietuo.html\" class=\"keylink\" target=\"_blank\">解脱</a>。愿为末世一切众生。作何方便。渐次修习。令诸众生永离诸幻。作是语已。五体投地。如是三请。终而复始</p><p>尔时世尊。告普贤菩萨言。善哉善哉。善男子。汝等乃能为诸菩萨。及末世众生。修习菩萨如幻三昧方便。渐次令诸众生得离诸幻。汝今谛听。当为汝说。时普贤菩萨。奉教欢喜。及诸大众。默然而听</p><p>善男子。一切众生。种种幻化。皆生如来圆觉妙心。犹如空花从空而有。幻花虽灭空性不坏。众生幻心。还依幻灭。诸幻尽灭。觉心不动。依幻说觉。亦名为幻。若说有觉。犹未离幻。说无觉者。亦复如是。是故。幻灭名为不动。善男子。一切菩萨及末世众生。应当远离一切幻化虚妄境界。由坚执持远离心故。心如幻者。亦复远离。远离为幻。亦复远离离远离幻亦复远离得无所离。即除诸幻。譬如钻火两木相因火出木尽灰飞烟灭。以幻修幻。亦复如是。诸幻虽尽。不入断灭。善男子。知幻即离。不作方便。离幻即觉。亦无渐次。一切菩萨及末世众生。依此修行。如是乃能永离诸幻。尔时世尊。欲重宣此义。而说偈言</p><p>普贤汝当知一切诸众生</p><p>无始幻无明皆从诸如来</p><p>圆觉心建立犹如虚空花</p><p>依空而有相空花若复灭</p><p>虚空本不动幻从诸觉生</p><p>幻灭觉圆满觉心不动故</p><p>若彼诸菩萨及末世众生</p><p>常应远离幻诸幻悉皆离</p><p>如木中生火木尽火还灭</p><p>觉则无渐次方便亦如是</p><p>于是普眼菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。愿为此会诸菩萨众及为末世一切众生。演说菩萨修行渐次。云何思惟。云何住持。众生未悟作何方便普令开悟。世尊。若彼众生。无正方便及正思惟。闻佛如来说此三昧。心生迷闷。则于圆觉。不能悟入。愿兴慈悲。为我等辈及末世众生假说方便。作是语已。五体投地。如是三请。终而复始</p><p>尔时世尊。告普眼菩萨言。善哉善哉。善男子。汝等乃能为诸菩萨及末世众生。问于如来修行渐次思惟住持乃至假说种种方便。汝今谛听。当为汝说。时普眼菩萨。奉教欢喜。及诸大众默然而听</p><p>善男子。彼新学菩萨及末世众生。欲求如来净圆觉心。应当<a href=\"/remen/zhengnian.html\" class=\"keylink\" target=\"_blank\">正念</a>远离诸幻。先依如来奢摩他行。坚持禁戒。安处徒众。宴坐静室。恒作是念。我今此身四大和合。所谓发毛爪齿皮肉筋骨髓脑垢色皆归于地。唾涕脓血津液涎沫痰泪精气大小便利皆归于水。暖气归火。动转归风。四大各离。今者妄身。当在何处。即知此身毕竟无体。和合为相。实同幻化。四缘假合。妄有六根。六根四大。中外合成。妄有缘气。于中积聚似有缘相假名为心。善男子。此虚妄心若无六尘则不能有。四大分解无尘可得。于中缘尘各归散灭。毕竟无有缘心可见。善男子。彼之众生幻身灭故幻心亦灭。幻心灭故幻尘亦灭。幻尘灭故幻灭亦灭。幻灭灭故非幻不灭。譬如磨镜垢尽明现。善男子。当知身心皆为幻垢垢相永灭十方清净。善男子。譬如清净摩尼宝珠映于五色随方各现。诸愚痴者见彼摩尼实有五色。善男子。圆觉净性现于身心随类各应。彼愚痴者。说净圆觉实有如是身心。自相亦复如是。由此不能远于幻化是故我说身心幻垢对离幻垢说名菩萨垢尽对除即无对垢及说名者。善男子。此菩萨及末世众生。<a href=\"/remen/zhengde.html\" class=\"keylink\" target=\"_blank\">证得</a>诸幻灭影像故。尔时便得无方清净。无边虚空觉所显发。觉圆明故显心清净。心清净故见尘清净。见清净故眼根清净。根清净故眼识清净。识清净故闻尘清净。闻清净故耳根清净。根清净故耳识清净。识清净故觉尘清净。如是乃至鼻舌身意亦复如是。善男子。根清净故色尘清净。色清净故声尘清净。香味触法亦复如是。善男子。六尘清净故。地大清净。地清净故水大清净。火大风大亦复如是。善男子。四大清净故。十二处十八界二十五有清净。彼清净故。十力四无所畏。四无碍智。佛十八不共法。三十七助道品清净。如是乃至八万四千陀罗尼门一切清净。善男子。一切实相性清净故一身清净。一身清净故多身清净。多身清净故如是乃至十方众生圆觉清净。善男子。一世界清净故多世界清净。多世界清净故如是乃至尽于虚空圆裹三世一切平等清净不动</p><p>善男子。虚空如是平等不动。当知觉性平等不动四大不动故。当知觉性平等不动。如是乃至八万四千陀罗尼门平等不动。当知觉性平等不动。善男子。觉性遍满清净不动。圆无际故。当知六根遍满法界。根遍满故当知六尘遍满法界。尘遍满故当知四大遍满法界。如是乃至陀罗尼门遍满法界。善男子。由彼妙觉性遍满故。根性尘性无坏无杂。根尘无坏故如是乃至陀罗尼门无坏无杂。如百千灯光照一室。其光遍满无坏无杂。善男子。觉成就故。当知菩萨。不与法缚。不求法脱。不厌生死不爱涅槃。不敬持戒。不憎毁禁。不重久习。不轻初学。何以故一切觉故。譬如眼光晓了前境。其光圆满得无憎爱。何以故光体无二无憎爱故。善男子。此菩萨及末世众生。修习此心。得成就者。于此无修亦无成就。圆觉普照寂灭无二。于中百千万亿不可说阿僧祇恒河沙诸佛世界。犹如空花乱起乱灭。不即不离无缚无脱。始知众生本来成佛生死涅槃犹如昨梦。善男子。如昨梦故当知生死及与涅槃无起无灭无来无去。其所证者无得无失无取无舍。其能证者无住无止无作无灭。于此证中无能无所毕竟无证亦无证者一切法性平等不坏。善男子。彼诸菩萨。如是修行。如是渐次。如是思惟。如是住持。如是方便。如是开悟。求如是法。亦不迷闷。尔时世尊欲重宣此义。而说偈言</p><p>普眼汝当知一切诸众生</p><p>身心皆如幻身相属四大</p><p>心性归六尘四大体各离</p><p>谁为和合者如是渐修行</p><p>一切悉清净不动遍法界</p><p>无作止任灭亦无能证者</p><p>一切佛世界犹如虚空花</p><p>三世悉平等毕竟无来去</p><p>初<a href=\"/remen/faxin.html\" class=\"keylink\" target=\"_blank\">发心</a>菩萨及末世众生</p><p>欲求入佛道应如是修习</p><p>于是金刚藏菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。善为一切诸菩萨众。宣扬如来圆觉清净大陀罗尼因地法行渐次方便。与诸众生开发蒙昧。在会法众。承佛慈诲。幻翳朗然。慧目清净。世尊若诸众生本来成佛。何故复有一切无明。若诸无明。众生本有。何<a href=\"/remen/yinyuan1.html\" class=\"keylink\" target=\"_blank\">因缘</a>故。如来复说本来成佛。十方异生。本成佛道。后起无明。一切如来。何时复生一切<a href=\"/remen/fannao.html\" class=\"keylink\" target=\"_blank\">烦恼</a>唯愿不舍无遮大慈。为诸菩萨开秘密藏。及为末世一切众生。得闻如是修多罗教了义法门。永断疑悔。作是语已。五体投地。如是三请。终而复始</p><p>尔时世尊。告金刚藏菩萨言。善哉善哉。善男子。汝等乃能为诸菩萨及末世众生。问于如来甚深秘密究竟方便。是诸菩萨最上教诲了义大乘。能使十方修学菩萨及诸末世一切众生。得决定信。永断疑悔。汝今谛听。当为汝说。时金刚藏菩萨奉教欢喜。及诸大众默然而听</p><p>善男子。一切世界始终生灭。前后有无。聚散起止。念念相续。循环往复。种种取舍。皆是<a href=\"/remen/lunhui.html\" class=\"keylink\" target=\"_blank\">轮回</a>。未出轮回。而辨圆觉。彼圆觉性即同流转。若免轮回。无有是处。譬如动目能摇湛水。又如定眼。犹回转火。云驶月运舟行岸移亦复如是。善男子。诸旋未息。彼物先住。尚不可得。何况轮转生死垢心。曾未清净。观佛圆觉而不旋复。是故汝等便生三惑</p><p>善男子。譬如患瞖妄见空花。患翳若除。不可说言。此瞖已灭何时更起一切诸翳。何以故。瞖花二法非相待故。亦如空花灭于空时。不可说言虚空何时更起空花。何以故。空本无花非起灭故生死涅槃同于起灭。妙觉圆照离于花瞖。善男子。当知虚空非是暂有亦非暂无。况复如来圆觉随顺而为虚空平等本性</p><p>善男子。如销金矿金非销有既已成金不重为矿。经无穷时。金性不坏。不应说言本非成就。如来圆觉亦复如是。善男子一切如来妙圆觉心本无菩提及与涅槃。亦无成佛及不成佛。无妄轮回及非轮回</p><p>善男子。但诸声闻所圆境界身心语言皆悉断灭。终不能至彼之亲证所现涅槃。何况能以有思惟心测度如来圆觉境界。如取萤火烧须弥山。终不能着。以轮回心。生轮回见。入于如来大寂灭海。终不能至。是故我说一切菩萨及末世众生先断无始轮回根本。善男子。有作思惟从有心起。皆是六尘。妄想缘气。非实心体。已如空花。用此思惟辨于佛境。犹如空花复结空果。展转妄想。无有是处。善男子。虚妄浮心。多诸巧见。不能成就圆觉方便。如是分别。非为正问。尔时世尊。欲重宣此义。而说偈言</p><p>金刚藏当知如来寂灭性</p><p>未曾有终始若以轮回心</p><p>思惟即旋复但至轮回际</p><p>不能入佛海譬如销金矿</p><p>金非销故有虽复本来金</p><p>终以销成就一成真金体</p><p>不复重为矿生死与涅槃</p><p>凡夫及诸佛同为空花相</p><p>思惟犹幻化何况诘虚妄</p><p>若能了此心然后求圆觉</p><p>于是弥勒菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。广为菩萨开秘密藏。令诸大众深悟轮回分别邪正。能施末世一切众生<a href=\"/remen/wuwei.html\" class=\"keylink\" target=\"_blank\">无畏</a>道眼。于大涅槃生决定信。无复重随轮转境界起循环见。世尊。若诸菩萨及末世众生。欲游如来大寂灭海。云何当断轮回根本。于诸轮回。有几种性。修佛菩提。几等差别。回入尘劳。当设几种<a href=\"/remen/jiaohua.html\" class=\"keylink\" target=\"_blank\">教化</a>方便度诸众生。唯愿不舍救世大悲。令诸修行一切菩萨及末世众生慧目肃清照曜心镜。圆悟如来无上知见。作是语已。五体投地。如是三请终而复始</p><p>尔时世尊。告弥勒菩萨言。善哉善哉。善男子。汝等乃能为诸菩萨及末世众生请问如来深奥秘密微妙之义。令诸菩萨洁清慧目。及令一切末世众生永断轮回心悟实相具无生忍。汝今谛听。当为汝说。时弥勒菩萨奉教欢喜。及诸大众默然而听</p><p>善男子。一切众生从无始际由有种种恩爱贪欲故有轮回。若诸世界一切种性。卵生胎生湿生化生。皆因淫欲而正性命。当知轮回爱为根本。由有诸欲。助发爱性。是故。能令生死相续。欲因爱生。命因欲有。众生爱命还依欲本。爱欲为因爱命为果。由于欲境起诸违顺。境背爱心而生憎嫉造种种业。是故。复生<a href=\"/remen/diyu.html\" class=\"keylink\" target=\"_blank\">地狱</a>饿鬼。知欲可厌爱厌业道。舍恶乐善。复现<a href=\"/remen/tianren.html\" class=\"keylink\" target=\"_blank\">天人</a>。又知诸爱可厌恶故。弃爱乐舍。还滋爱本。便现有为增上善果。皆轮回故不成圣道。是故。众生欲脱生死免诸轮回。先断贪欲及除爱渴。善男子。菩萨变化示现<a href=\"/remen/shijian.html\" class=\"keylink\" target=\"_blank\">世间</a>非爱为本。但以慈悲令彼舍爱。假诸贪欲而入生死。若诸末世一切众生能舍诸欲及除憎爱永断轮回。勤求如来圆觉境界。于清净心便得开悟</p><p>善男子。一切众生由本贪欲。发挥无明显出五性。差别不等。依二种障。而现深浅。云何<a href=\"/remen/erzhang.html\" class=\"keylink\" target=\"_blank\">二障</a>。一者理障碍正知见。二者事障续诸生死。云何五性。善男子。若此二障未得断灭名未成佛。若诸众生永舍贪欲先除事障。未断理障但能悟入声闻缘觉。未能显住菩萨境界。善男子。若诸末世一切众生。欲泛如来大圆觉海。先当发愿勤断二障。二障已伏。即能悟入菩萨境界。若事理障已永断灭即入如来微妙圆觉。满足菩提及大涅槃。善男子。一切众生皆证圆觉。逢善知识依彼所作因地法行。尔时修习便有顿渐。若遇如来无上菩提正修行路。根无大小皆成<a href=\"/remen/foguo.html\" class=\"keylink\" target=\"_blank\">佛果</a>。若诸众生虽求善友遇邪见者未得正悟。是则名为外道种性邪师过谬非众生咎。是名众生五性差别</p><p>善男子。菩萨唯以大悲方便入诸世间开发未悟。乃至示现种种形相逆顺境界。与其同事化令成佛。皆依无始清净愿力。若诸末世一切众生于大圆觉起增上心。当发菩萨清净大愿。应作是言。愿我今者住佛圆觉求善知识莫值外道及与二乘。依愿修行渐断诸障障尽愿满。便登解脱清净法殿。证大圆觉妙<a href=\"/remen/zhuangyan.html\" class=\"keylink\" target=\"_blank\">庄严</a>域。尔时世尊。欲重宣此义。而说偈言</p><p>弥勒汝当知一切诸众生</p><p>不得大解脱皆由贪欲故</p><p>堕落于生死若能断憎爱</p><p>及与贪嗔痴不因差别性</p><p>皆得成佛道二障永销灭</p><p>求师得正悟随顺菩提愿</p><p>依止大涅槃十方诸菩萨</p><p>皆以大悲愿示现入生死</p><p>现在修<a href=\"/remen/xingzhe.html\" class=\"keylink\" target=\"_blank\">行者</a>及末世众生</p><p>勤断诸爱见便归大圆觉</p><p>于是清净慧菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。为我等辈。广说如是不思议事。本所不见本所不闻。我等今者蒙佛善诱。身心泰然得大<a href=\"/remen/154932.html\" class=\"keylink\" target=\"_blank\">饶益</a>。愿为一切诸来法众。重宣法王圆满觉性。一切众生及诸菩萨。如来世尊所证所得云何差别。令末世众生闻此圣教随顺开悟渐次能入。作是语已。五体投地。如是三请。终而复始</p><p>尔时世尊。告清净慧菩萨言。善哉善哉。善男子。汝等乃能为诸菩萨及末世众生。请问如来渐次差别。汝今谛听。当为汝说。时清净慧菩萨。奉教欢喜。及诸大众默然而听</p><p>善男子。圆觉自性。非性性有。循诸性起。无取无证。于实相中实无菩萨及诸众生。何以故。菩萨众生皆是幻化。幻化灭故无取证者。譬如眼根不自见眼性。自平等无平等者。众生迷倒未能除灭一切幻化。于灭未灭妄。功用中便显差别。若得如来寂灭随顺实无寂灭及寂灭者。善男子。一切众生从无始来由妄想我及爱我者。曾不自知念念生灭。故起憎爱耽着五欲。若遇善友教令开悟净圆觉性。发明起灭即知此生性自劳虑。若复有人劳虑永断得法界净即彼净解为自障碍。故于圆觉而不自在。此名凡夫随顺觉性。善男子。一切菩萨见解为碍。虽断解碍犹住见觉。觉碍为碍而不自在。此名菩萨未入地者随顺觉性。善男子。有照有觉俱名障碍。是故菩萨常觉不住。照与照者同时寂灭。譬如有人自断其首。首已断故无能断者。则以碍心自灭诸碍。碍已断灭无灭碍者。修多罗教如标月指。若复见月了知所标毕竟非月。一切如来种种言说开示菩萨亦复如是。此名菩萨。已入地者随顺觉性</p><p>善男子。一切障碍即究竟觉。得念失念无非解脱。成法破法皆名涅槃。智慧愚痴通为<a href=\"/remen/banruo.html\" class=\"keylink\" target=\"_blank\">般若</a>。菩萨外道所成就法同是菩提。无明真如无异境界。诸<a href=\"/remen/jiedinghui.html\" class=\"keylink\" target=\"_blank\">戒定慧</a>及淫怒痴俱是梵行。众生国土同一法性。地狱天宫皆为净土。有性无性齐成佛道。一切烦恼毕竟解脱。法界海慧照了诸相犹如虚空。此名如来随顺觉性。善男子。但诸菩萨及末世众生。居一切时。不起<a href=\"/remen/wangnian.html\" class=\"keylink\" target=\"_blank\">妄念</a>。于诸妄心。亦不息灭。住妄想境。不加了知。于无了知。不辨真实。彼诸众生。闻是法门。信解<a href=\"/remen/shouchi.html\" class=\"keylink\" target=\"_blank\">受持</a>。不生惊畏。是则名为随顺觉性。善男子。汝等当知。如是众生已曾<a href=\"/remen/gongyang.html\" class=\"keylink\" target=\"_blank\">供养</a>百千万亿恒河沙诸佛及大菩萨。植众德本。佛说是人名为成就一切种智。尔时世尊。欲重宣此义。而说偈言</p><p>清净慧当知圆满菩提性</p><p>无取亦无证无菩萨众生</p><p>觉与未觉时渐次有差别</p><p>众生为解碍菩萨未离觉</p><p>入地永寂灭不住一切相</p><p>大觉悉圆满名为遍随顺</p><p>末世诸众生心不生虚妄</p><p>佛说如是人现世即菩萨</p><p>供养恒沙佛<a href=\"/remen/gongde.html\" class=\"keylink\" target=\"_blank\">功德</a>已圆满</p><p>虽有多方便皆名随顺智◎</p><p>◎于是威德自在菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。广为我等。分别如是随顺觉性。令诸菩萨觉心光明承佛圆音。不因修习而得善利。世尊。譬如大城外有四门。随方来者非止一路。一切菩萨庄严佛国及成菩提非一方便。唯愿世尊。广为我等。宣说一切方便渐次并修行人总有几种。令此会菩萨及末世众生求大乘者。速得开悟游戏如来大寂灭海。作是语已。五体投地。如是三请。终而复始。尔时世尊。告威德自在菩萨言。善哉善哉。善男子。汝等乃能为诸菩萨及末世众生。问于如来如是方便。汝今谛听。当为汝说。时威德自在菩萨奉教欢喜。及诸大众默然而听。善男子。无上妙觉遍诸十方出生如来。与一切法同体平等。于诸修行实无有二。方便随顺其数无量。圆摄所归循性差别当有三种。善男子。若诸菩萨悟净圆觉。以净觉心。取静为行。由澄诸念。觉识烦动。静慧发生。身心客尘从此永灭。便能内发寂静轻安。由寂静故十方世界诸如来心于中显现。如镜中像。此方便者名奢摩他</p><p>善男子。若诸菩萨悟净圆觉。以净觉心。知觉心性及与根尘皆因幻化。即起诸幻。以除幻者。变化诸幻而开幻众。由起幻故便能内发大悲轻安。一切菩萨从此起行渐次增进。彼观幻者非同幻故。非同幻观皆是幻故幻相永离。是诸菩萨所圆妙行如土长苗。此方便者名三摩钵提</p><p>善男子。若诸菩萨悟净圆觉。以净觉心不取幻化及诸净相。了知身心皆为挂碍。无知觉明不依诸碍。永得超过碍无碍境。受用世界及与身心相。在尘域如器中锽声出于外。烦恼涅槃不相留碍。便能内发寂灭轻安妙觉随顺寂灭境界。自他身心所不能及。众生<a href=\"/remen/shouming.html\" class=\"keylink\" target=\"_blank\">寿命</a>皆为浮想。此方便者名为禅那</p><p>善男子。此三法门皆是圆觉。亲近随顺十方如来。因此成佛十方菩萨种种方便一切同异皆依如是三种事业。若得圆证即成圆觉。善男子。假使有人修于圣道。教化成就百千万亿阿罗汉辟支佛果。不如有人闻此圆觉无碍法门一<a href=\"/remen/shana.html\" class=\"keylink\" target=\"_blank\">刹那</a>顷随顺修习。尔时世尊。欲重宣此义。而说偈言</p><p>威德汝当知无上大觉心</p><p>本际无二相随顺诸方便</p><p>其数即无量如来总开示</p><p>便有三种类寂静奢摩他</p><p>如镜照诸像如幻三摩提</p><p>如苗渐增长禅那唯寂灭</p><p>如彼器中锽三种妙法门</p><p>皆是觉随顺十方诸如来</p><p>及诸大菩萨因此得成道</p><p>三事圆证故名究竟涅槃</p><p>于是辩音菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。如是法门甚为希有。世尊。此诸方便一切菩萨于圆觉门有几修习。愿为大众及末世众生。方便开示令悟实相。作是语已。五体投地。如是三请。终而复始</p><p>尔时世尊。告辩音菩萨言。善哉善哉。善男子。汝等乃能为诸大众及末世众生。问于如来如是修习。汝今谛听。当为汝说。时辩音菩萨奉教欢喜。及诸大众默然而听</p><p>善男子。一切如来圆觉清净本无修习及修习者。一切菩萨及末世众生依于未觉幻力修习。尔时便有二十五种清净定轮</p><p>若诸菩萨唯取极静。由静力故永断烦恼究竟成就。不起于座便入涅槃。此菩萨者名单修奢摩他</p><p>若诸菩萨唯观如幻以<a href=\"/remen/foli.html\" class=\"keylink\" target=\"_blank\">佛力</a>故。变化世界种种作用。备行菩萨清净妙行。于陀罗尼不失寂念及诸静慧。此菩萨者名单修三摩钵提</p><p>若诸菩萨唯灭诸幻不取作用独断烦恼。烦恼断尽便证实相。此菩萨者名单修禅那</p><p>若诸菩萨先取至静。以静慧心照诸幻者。便于是中起菩萨行。此菩萨者名先修奢摩他后修三摩钵提</p><p>若诸菩萨以静慧故证至静性。便断烦恼永出生死。此菩萨者名先修奢摩他后修禅那</p><p>若诸菩萨以寂静慧复现幻力种种变化度诸众生。后断烦恼而入寂灭。此菩萨者名先修奢摩他中修三摩钵提后修禅那</p><p>若诸菩萨以至静力断烦恼已后起菩萨清净妙行度诸众生。此菩萨者名先修奢摩他中修禅那后修三摩钵提</p><p>若诸菩萨以至静力心断烦恼后度众生建立世界。此菩萨者名先修奢摩他齐修三摩钵提及修禅那</p><p>若诸菩萨以至静力资发变化后断烦恼。此菩萨者名齐修奢摩他三摩钵提后修禅那</p><p>若诸菩萨以至静力用资寂灭。后起作用变化境界。此菩萨者名齐修奢摩他禅那后修三摩钵提</p><p>若诸菩萨以变化力种种随顺而取至静。此菩萨者名先修三摩钵提后修奢摩他</p><p>若诸菩萨以变化力种种境界而取寂灭。此菩萨者名先修三摩钵提后修禅那</p><p>若诸菩萨以变化力而作佛事安在寂静而断烦恼。此菩萨者名先修三摩钵提中修奢摩他后修禅那</p><p>若诸菩萨以变化力无碍作用。断烦恼故安住至静。此菩萨者名先修三摩钵提中修禅那后修奢摩他</p><p>若诸菩萨以变化力方便作用至静寂灭二俱随顺。此菩萨者名先修三摩钵提齐修奢摩他禅那</p><p>若诸菩萨以变化力种种起用资于至静后断烦恼此菩萨者名齐修三摩钵提奢摩他后修禅那</p><p>若诸菩萨以变化力资于寂灭后住清净无作静虑此菩萨者名齐修三摩钵提禅那后修奢摩他</p><p>若诸菩萨以寂灭力而起至静住于清净。此菩萨者名先修禅那后修奢摩他</p><p>若诸菩萨以寂灭力而起作用。于一切境寂用随顺。此菩萨者名先修禅那后修三摩钵提</p><p>若诸菩萨以寂灭力种种自性安于静虑而起变化。此菩萨者。名先修禅那中修奢摩他后修三摩钵提</p><p>若诸菩萨以寂灭力无作自性起于作用。清净境界归于静虑。此菩萨者。名先修禅那中修三摩钵提后修奢摩他</p><p>若诸菩萨以寂灭力种种清净而住静虑起于变化。此菩萨者。名先修禅那齐修奢摩他三摩钵提</p><p>若诸菩萨以寂灭力。资于至静而起变化。此菩萨者。名齐修禅那奢摩他后修三摩钵提</p><p>若诸菩萨以寂灭力资于变化。而起至静清明境慧。此菩萨者。名齐修禅那三摩钵提后修奢摩他</p><p>若诸菩萨以圆觉慧圆合一切。于诸性相无离觉性。此菩萨者。名为圆修三种自性清净随顺。善男子。是名菩萨二十五轮一切菩萨修行。如是若诸菩萨及末世众生依此轮者。当持梵行寂静思惟求哀<a href=\"/remen/chanhui.html\" class=\"keylink\" target=\"_blank\">忏悔</a>。经三七日。于二十五轮。各安标记。至心求哀。随手结取。依结开示。便知顿渐。一念疑悔。即不成就。尔时世尊。欲重宣此义。而说偈言</p><p>辩音汝当知一切诸菩萨</p><p>无碍清净慧皆依<a href=\"/remen/chanding.html\" class=\"keylink\" target=\"_blank\">禅定</a>生</p><p>所谓奢摩他三摩提禅那</p><p>三法顿渐修有二十五种</p><p>十方诸如来三世修行者</p><p>无不因此法而得成菩提</p><p>唯除顿觉人并法不随顺</p><p>一切诸菩萨及末世众生</p><p>常当持此轮随顺勤修习</p><p>依佛大悲力不久证涅槃</p><p>于是净诸业障菩萨。在大众中。即从座起顶礼佛足。右绕三匝。长跪叉手。而白佛言。大悲世尊。为我等辈广说如是不思议事一切如来因地行相。令诸大众得未曾有。睹见调御历恒沙劫。勤苦境界一切功用犹如一念。我等菩萨深自庆慰。世尊。若此觉心本性清净。因何染污。使诸众生迷闷不入。唯愿如来广为我等开悟法性。令此大众及末世众生作将来眼。说是语已。五体投地。如是三请。终而复始。尔时世尊。告净诸业障菩萨言。善哉善哉。善男子。汝等乃能为诸大众及末世众生。咨问如来如是方便。汝今谛听。当为汝说。时净诸业障菩萨奉教欢喜。及诸大众默然而听。善男子。一切众生从无始来妄想执有我人众生及与寿命。认四颠倒为实我体。由此便生憎爱二境。于虚妄体重执虚妄。二妄相依生妄业道。有妄业故妄见流转。厌流转者妄见涅槃。由此不能入清净觉。非觉违拒诸能入者。有诸能入非觉入故。是故。动念及与息念皆归迷闷。何以故。由有无始本起无明为己主宰。一切众生生无慧目。身心等性。皆是无明。譬如有人不自断命。是故。当知。有爱我者我与随顺。非随顺者。便生憎怨。为憎爱心养无明故。相续求道皆不成就</p><p>善男子。云何我相。谓诸众生心所证者。善男子。譬如有人百骸调适忽忘我身四支弦缓摄养乖方微加针艾则知有我。是故证取方现我体。善男子。其心乃至证于如来毕竟了知清净涅槃皆是我相</p><p>善男子。云何人相。谓诸众生心悟证者。善男子。悟有我者不复认我。所悟非我悟亦如是。悟已超过一切证者悉为人相。善男子。其心乃至圆悟涅槃俱是我者。心存少悟备殚证理皆名人相</p><p>善男子。云何众生相。谓诸众生心自证悟所不及者。善男子。譬如有人作如是言我是众生。则知彼人说众生者非我非彼。云何非我我是众生则非是我。云何非彼我是众生非彼我故。善男子。但诸众生了证了悟皆为我人而我人相所不及者存有所了名众生相。善男子。云何寿<a href=\"/remen/mingxiang.html\" class=\"keylink\" target=\"_blank\">命相</a>。谓诸众生心照清净觉所了者。一切业智所不自见犹如命根。善男子。若心照见一切觉者皆为尘垢。觉所觉者不离尘故。如汤销冰无别有冰知冰销者。存我觉我亦复如是</p><p>善男子。末世众生不了四相。虽经多劫勤苦<a href=\"/remen/xiudao.html\" class=\"keylink\" target=\"_blank\">修道</a>但名有为。终不能成一切圣果。是故名为<a href=\"/remen/zhengfa.html\" class=\"keylink\" target=\"_blank\">正法</a>末世。何以故。认一切我为涅槃故。有证有悟名成就故。譬如有人以贼为子其家财宝终不成就。何以故。有我爱者亦爱涅槃。伏我爱根为涅槃相。有憎我者亦憎生死。不知爱者真生死故。别憎生死名不解脱。云何当知法不解脱。善男子。彼末世众生习菩提者。以己微证为自清净犹未能尽我相根本。若复有人赞叹彼法即生欢喜便欲济度。若复诽谤彼所得者便生嗔恨。则知我相坚固执持潜伏藏识游戏诸根曾不间断。善男子。彼修道者不除我相。是故不能入清净觉。善男子。若知我空无毁我者有我<a href=\"/remen/shuofa.html\" class=\"keylink\" target=\"_blank\">说法</a>我未断故。众生寿命亦复如是。善男子。末世众生说病为法。是故名为可怜愍者。虽勤<a href=\"/remen/jingjin.html\" class=\"keylink\" target=\"_blank\">精进</a>增益诸病。是故不能入清净觉。善男子。末世众生不了四相。以如来解及所行处为自修行终不成就或有众生未得谓得未证谓证。见胜进者心生嫉妒。由彼众生未断我爱。是故不能入清净觉。善男子。末世众生希望成道无令求悟。唯益多闻增长我见。但当精勤降伏烦恼起大勇猛。未得令得未断令断。贪嗔爱慢谄曲嫉妒对境不生。彼我恩爱一切寂灭。佛说是人渐次成就。求善知识不堕邪见。若于所求别生憎爱则不能入清净觉海。尔时世尊欲重宣此义。而说偈言</p><p>净业汝当知一切诸众生</p><p>皆由执我爱无始妄流转</p><p>未除四种相不得成菩提</p><p>爱憎生于心谄曲存诸念</p><p>是故多迷闷不能入觉城</p><p>若能归悟刹先去贪嗔痴</p><p>法爱不存心渐次可成就</p><p>我身本不有憎爱何由生</p><p>此人求善友终不堕邪见</p><p>所求别生心究竟非成就</p><p>于是普觉菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。快说禅病。令诸大众得未曾有心意荡然获大安隐。世尊。末世众生去佛渐远。贤圣隐伏邪法增炽。使诸众生求何等人依何等法行何等行除去何病。云何发心令彼群盲不堕邪见。作是语已。五体投地。如是三请。终而复始</p><p>尔时世尊。告普觉菩萨言。善哉善哉。善男子。汝等乃能咨问如来如是修行。能施末世一切众生无畏道眼。令彼众生得成圣道。汝今谛听。当为汝说。时普觉菩萨奉教欢喜。及诸大众默然而听</p><p>善男子。末世众生将发大心。求善知识欲修行者。当求一切正知见人。心不住相。不着声闻缘觉境界。虽现尘劳心恒清净。示有诸过赞叹梵行。不令众生入不<a href=\"/remen/lvyi.html\" class=\"keylink\" target=\"_blank\">律仪</a>。求如是人即得成就阿耨多罗三藐三菩提。末世众生见如是人应当供养不惜身命。彼善知识四威仪中常现清净。乃至示现种种过患心无憍慢。况复搏财妻子眷属。若善男子于彼善友不起恶念。即能究竟成就正觉。心花发明照十方刹</p><p>善男子。彼善知识所证妙法应离四病。云何四病。一者作病。若复有人作如是言。我于本心作种种行欲求圆觉。彼圆觉性非作得故说名为病。二者任病。若复有人作如是言。我等今者不断生死不求涅槃。涅槃生死无起灭念。任彼一切随诸法性欲求圆觉。彼圆觉性非任有故说名为病。三者止病。若复有人作如是言。我今自心永息诸念得一切性。寂然平等欲求圆觉。彼圆觉性非止合故说名为病。四者灭病。若复有人作如是言。我今永断一切烦恼身心毕竟空无所有。何况根尘虚妄境界一切永寂欲求圆觉。彼圆觉性非寂相故说名为病。离四病者。则知清净。作是观者名为正观。若他观者名为邪观</p><p>善男子。末世众生欲修行者。应当尽命供养善友事善知识。彼善知识欲来亲近应断憍慢。若复远离应断嗔恨。现逆顺境犹如虚空。了知身心毕竟平等。与诸众生同体无异如是修行方入圆觉。善男子。末世众生不得成道。由有无始自他憎爱一切种子故未解脱。若复有人。观彼怨家如己父母心无有二即除诸病。于诸法中自他憎爱亦复如是。善男子。末世众生欲求圆觉。应当发心作如是言。尽于虚空一切众生我皆令入究竟圆觉。于圆觉中无取觉者。除彼我人一切诸相。如是发心不堕邪见。尔时世尊欲重宣此义。而说偈言</p><p>普觉汝当知末世诸众生</p><p>欲求善知识应当求正觉</p><p>心远二乘者法中除四病</p><p>谓作止任灭亲近无憍慢</p><p>远离无嗔恨见种种境界</p><p>心当生希有还如佛出世</p><p>不犯非律仪戒根永清净</p><p>度一切众生究竟入圆觉</p><p>无彼我人相常依止智慧</p><p>便得超邪见证觉般涅槃</p><p>于是圆觉菩萨在大众中。即从座起。顶礼佛足。右绕三匝。长跪叉手。而白佛言。大悲世尊。为我等辈。广说净觉种种方便。令末世众生有大增益。世尊。我等今者已得开悟。若佛灭后末世众生未得悟者。云何安居修此圆觉清净境界。此圆觉中三种净观以何为首。唯愿大悲为诸大众及末世众生施大饶益作是语已。五体投地。如是三请。终而复始</p><p>尔时世尊。告圆觉菩萨言。善哉善哉。善男子。汝等乃能问于如来如是方便。以大饶益施诸众生。汝今谛听。当为汝说。时圆觉菩萨奉教欢喜。及诸大众默然而听</p><p>善男子。一切众生。若佛住世。若佛灭后若法末时。有诸众生具大乘性信佛秘密大圆觉心欲修行者。若在伽蓝安处徒众。有缘事故随分思察。如我已说。若复无有他事因缘。即建道场当立期限。若立长期百二十日。中期百日。下期八十日安置净居。若佛现在当正思惟。若佛灭后施设形像。心存目想生正忆念。还同如来<a href=\"/remen/changzhu.html\" class=\"keylink\" target=\"_blank\">常住</a>之日。悬诸幡花。经三七日。稽首十方诸佛名字。求哀忏悔遇善境界得心轻安。过三七日一向摄念。若经夏首三月安居。当为清净菩萨止住。心离声闻不假徒众。至安居日即于佛前作如是言。我<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷某甲。踞菩萨乘修寂灭行同入清净实相住持以大圆觉为我伽蓝身心安居。平等性智涅槃自性无系属故。今我敬请不依声闻。当与十方如来及大菩萨三月安居。为修菩萨无上妙觉大因缘故不系徒众。善男子。此名菩萨示现安居过三期日随往无碍。善男子。若彼末世修行众生求<a href=\"/remen/pusadao.html\" class=\"keylink\" target=\"_blank\">菩萨道</a>入三期者。非彼所闻一切境界终不可取</p><p>善男子。若诸众生修奢摩他。先取至静不起思念静极便觉。如是初静从于一身至一世界觉亦如是。善男子。若觉遍满一世界者。一世界中有一众生起一念者皆悉能知。百千世界亦复如是。非彼所闻一切境界终不可取</p><p>善男子。若诸众生修三摩钵提。先当忆想十方如来十方世界一切菩萨。依种种门渐次修行勤苦三昧广发大愿自熏成种非彼所闻一切境界终不可取</p><p>善男子。若诸众生。修于禅那先取数门。心中了知生住灭念分齐头数。如是周遍四威仪中分别念数无不了知。渐次增进乃至得知百千世界一滴之雨。犹如目睹所受用物。非彼所闻一切境界终不可取。是名<a href=\"/remen/sanguan.html\" class=\"keylink\" target=\"_blank\">三观</a>初首方便。若诸众生。遍修三种勤行精进即名如来出现于世。若后末世钝根众生心欲求道不得成就由昔业障。当勤忏悔常起希望先断憎爱嫉妒谄曲求胜上心。三种净观随学一事。此观不得复习彼观心不放舍渐次求证。尔时世尊欲重宣此义。而说偈言</p><p>圆觉汝当知一切诸众生</p><p>欲行无上道先当结三期</p><p>忏悔无始业经于三七日</p><p>然后正思惟非彼所闻境</p><p>毕竟不可取奢摩他至静</p><p>三摩正忆持禅那明数门</p><p>是名三净观若能勤修习</p><p>是名佛出世钝根未成者</p><p>常当勤心忏无始一切罪</p><p>诸障若锁灭佛境便现前</p><p>于是贤善首菩萨。在大众中。即从座起。顶礼佛足。右绕三匝。长跪叉手而白佛言大悲世尊。广为我等及末世众生。开悟如是不思议事。世尊。此大乘教名字何等。云何奉持。众生修习得何功德。云何使我护持经人。流布此教至于何地。作是语已。五体投地。如是三请。终而复始</p><p>尔时世尊。告贤善首菩萨言。善哉善哉。善男子。汝等乃能为诸菩萨及末世众生。问于如来如是经教功德名字。汝今谛听。当为汝说。时贤善首菩萨奉教欢喜。及诸大众默然而听</p><p>善男子。是经百千万亿恒河沙诸佛所说。三世如来之所守护。十方菩萨之所归依。十二部经清净眼目。是经名大方广圆觉陀罗尼。亦名修多罗了义。亦名秘密王三昧。亦名如来决定境界。亦名如来藏自性差别。汝当奉持。善男子。是经唯显如来境界。唯佛如来能尽宣说。若诸菩萨及末世众生依此修行渐次增进至于佛地。善男子。是经名为顿教大乘。顿机众生从此开悟。亦摄渐修一切群品。譬如大海不让小流乃至蚊虻及阿修罗饮其水者皆得充满。善男子。假使有人纯以七宝积满三千<a href=\"/remen/daqianshijie.html\" class=\"keylink\" target=\"_blank\">大千世界</a>以用<a href=\"/remen/bushi.html\" class=\"keylink\" target=\"_blank\">布施</a>。不如有人闻此经名及一句义。善男子。假使有人教百千恒河沙众生得阿罗汉果。不如有人宣说此经分别半偈。善男子。若复有人闻此经名<a href=\"/remen/xinxing1.html\" class=\"keylink\" target=\"_blank\">信心</a>不惑。当知是人。非于一佛二佛种诸<a href=\"/remen/fuhui.html\" class=\"keylink\" target=\"_blank\">福慧</a>。如是乃至尽恒河沙一切佛所种诸善根闻此经教。汝善男子。当护末世是修行者。无令恶魔及诸外道恼其身心令生退屈。尔时会中。有火首金刚摧碎金刚尼蓝婆金刚等八万金刚并其眷属。即从座起。顶礼佛足。而白佛言。世尊。若后末世。一切众生。有能持此决定大乘。我当守护如护眼目。乃至道场所修行处。我等金刚自领徒众晨夕守护。令不退转。其家乃至永无灾障。疫病销灭。财宝丰足常不乏少</p><p>尔时大梵天王二十八天王并须弥山王护国天王等。即从座起。顶礼佛足。右绕三匝而白佛言。世尊。我亦守护是持经者。常令安隐心不退转</p><p>尔时有大力鬼王名吉槃茶。与十万鬼王。即从座起。顶礼佛足。右绕三匝。而白佛言。世尊。我亦守护是持经人。朝夕侍卫令不退屈。其人所居一由旬内。若有鬼神侵其境界。我当使其碎如微尘。佛说此经已。一切菩萨天龙鬼神八部眷属及诸天王梵王等一切大众。闻佛所说。皆大欢喜。信受奉行</p></div>"
}]