[{
    "title": "佛为胜光天子说王法经 第593部",
    "author": "义净 译",
    "html": "<div class=\"B1_text\"><p>佛为胜光天子说王法经</p><p>大唐<a href=\"/remen/shamen.html\" class=\"keylink\" target=\"_blank\">沙门</a>释义净奉 诏译</p><p>如是我闻。一时薄伽梵在室罗伐城逝多林给孤独园。与大苾刍众百千人俱。皆是大阿罗汉诸漏已尽。复与无量菩萨摩诃萨俱。人中大龙一生补处。尔时<a href=\"/remen/shizun.html\" class=\"keylink\" target=\"_blank\">世尊</a>在一树下。于胜妙座加趺而坐。于大众中普为人天。演说自证微妙之法。所谓初中后善文义巧妙。纯一<a href=\"/remen/yuanman.html\" class=\"keylink\" target=\"_blank\">圆满</a>清净鲜白梵行之相。尔时憍萨罗国王胜光天子严驾侍从。出室罗伐往逝多林。欲礼世尊恭敬<a href=\"/remen/gongyang.html\" class=\"keylink\" target=\"_blank\">供养</a>承事亲近。既至林所下车整衣诣大师处。遥见如来坐于树下为众<a href=\"/remen/shuofa.html\" class=\"keylink\" target=\"_blank\">说法</a>。颜貌端正调伏诸根。意乐寂静住增上定。人中龙象如师子王。亦如牛王如善智马人中最上。如白莲华如池湛寂。如妙高山安处大海。具三十二相八十种好。如妙金幢形色充遍。亦如白日千光晃耀。如盛月轮众星围绕。时王见已生大<a href=\"/remen/huanxi.html\" class=\"keylink\" target=\"_blank\">欢喜</a>。身毛遍竖得未曾有。灌顶大王有五盛事。所谓如意髻珠白盖白拂。宝履宝剑悉皆弃舍。着常人服从以大臣。安详<a href=\"/remen/zhengnian.html\" class=\"keylink\" target=\"_blank\">正念</a>诸根寂静。偏露右肩整理衣服。曲躬合掌至世尊所。<a href=\"/remen/lifo.html\" class=\"keylink\" target=\"_blank\">礼佛</a>双足布上妙华烧众名香。为供养已右绕三匝退坐一面</p><p>时胜光王从座而起。如常威仪合掌向佛。作如是言。惟愿大师。开悟于我。善教于我为国主法。令于现在恒受安乐。命终之后当生天上。乃至<a href=\"/remen/puti.html\" class=\"keylink\" target=\"_blank\">菩提</a><a href=\"/remen/shanxin.html\" class=\"keylink\" target=\"_blank\">善心</a>相续。佛告大王。善哉善哉。当一心听甚为希有。孰能致问求胜资粮。当顺法行蠲除恶事。何以故。大王。若王大臣。舍其善法行恶法者。于现世中人所轻鄙。不敢亲附咸生疑惑。常见恶梦多有怨家后生懊悔。命终之后堕<a href=\"/remen/diyu.html\" class=\"keylink\" target=\"_blank\">地狱</a>中。大王。若王大臣。远离恶法修善法者。于现世中人所欣仰。皆来亲附不生疑惑。常见好梦能除怨敌无复追悔。命终之后得生天上。乃至菩提证真常乐。大王。譬如父母怜爱诸子。常愿安隐令无恼害。遮其恶行劝修善业。大王。为天子者亦复如是。于诸臣佐乃至国人仆使之类。咸以四摄而恩育之。<a href=\"/remen/bushi.html\" class=\"keylink\" target=\"_blank\">布施</a>爱语利行同事。时彼人王。能于国界广作如是大<a href=\"/remen/154932.html\" class=\"keylink\" target=\"_blank\">饶益</a>已。成就二种利益之事。云何为二。王如父母爱念无差。国人如子并怀忠孝</p><p>复次大王作天子者情怀恩恕。薄为赋敛省其徭役。设官分职不务繁多。黜罚恶人赏进贤善。不忠良者当速远离。顺古圣王勿行刑戮。何以故。生人道者胜缘所感。若断其命定招恶报。大王。常当一心恭敬<a href=\"/remen/sanbao.html\" class=\"keylink\" target=\"_blank\">三宝</a>。莫生邪见。我<a href=\"/remen/niepan.html\" class=\"keylink\" target=\"_blank\">涅槃</a>后法付国王大臣辅相。当为拥护勿致衰损。然<a href=\"/remen/zhengfa.html\" class=\"keylink\" target=\"_blank\">正法</a>炬转正法轮。尽未来际常令不绝。若能如是依教<a href=\"/remen/xingzhe.html\" class=\"keylink\" target=\"_blank\">行者</a>。则令国中龙王欢喜风调雨顺。诸天庆悦丰乐安隐灾横皆除率土太平。王身快乐永保胜位。福力延长无复忧恼增益<a href=\"/remen/shouming.html\" class=\"keylink\" target=\"_blank\">寿命</a>。现在名称遍满十方。外国诸王咸共赞叹。某国天子仁让忠孝。以法<a href=\"/remen/jiaohua.html\" class=\"keylink\" target=\"_blank\">教化</a>拯恤黔黎。于诸国中最为第一。我等今者咸当归伏此大法王。舍身之后得生天上。受胜妙乐乃至菩提</p><p>复次大王。一切诸法体性空虚<a href=\"/remen/wuchang.html\" class=\"keylink\" target=\"_blank\">无常</a>灭坏。譬如有人于夜梦中见好园圃。山河人众茂林清泉。堂舍楼阁皆可爱乐。及其睡觉一无所见。大王当知。所绍王位及以寿命。诸有胜乐<a href=\"/remen/zizai.html\" class=\"keylink\" target=\"_blank\">自在</a>尊贵。五欲欢娱象马车步。父母兄弟男女妃后。所有国人乃至臣妾。金银珍宝衣服饮食及诸库藏。命终之际悉皆弃舍。此等众事皆是无常灭坏之法。事难保守体是动摇终归离散。可怖畏处能生苦恼。<a href=\"/remen/wuwo.html\" class=\"keylink\" target=\"_blank\">无我</a>我所亦无主宰。常应观察勿为放逸</p><p>复次大王。譬如大树初生叶华次当结实。果既熟已渐当堕落。青叶次黄后悉零坠。终至皆尽唯有空树。其树干枯有大火至。炽然猛焰不久烧尽</p><p>复次大王。譬如日月有大威力具大光明。能令黑闇悉皆除尽。此亦不久终归磨灭。大王。如是当观无常无我灭坏之事应生怖惧。而作国王当以法化勿行非法。常修众善不随恶行</p><p>复次大王。譬如四面各有大山从四方来。坚固一段无有空缺。上陵大虚下磨地界。于中所有草木<a href=\"/remen/conglin.html\" class=\"keylink\" target=\"_blank\">丛林</a>及诸生类。无一飞走能得免者。无有壮夫而为拒敌。亦无能以咒药财物可令回去。大王。人间四山亦复如是谓老病死及以失势。大王。老若来时令人衰悴疾病若至能生苦恼。死期现前必当命断。势若失时灭其威力</p><p>复次大王。如师子王骏疾多力爪牙锋利。入鹿群中随意取食无能为碍。此诸兽类被他所胁无有自在。大王当知。一切<a href=\"/remen/zhongsheng.html\" class=\"keylink\" target=\"_blank\">众生</a>被死箭射。无有豪强无归无护。命欲断时。骨节离解血肉干燥。口不能言手足撩乱势力都尽。涎唾便利遍污其身。眼等六根悉皆闭塞。喉中气逆饮食不通。念念之间后识将尽。无始时来生老病死。<a href=\"/remen/kuhai.html\" class=\"keylink\" target=\"_blank\">苦海</a><a href=\"/remen/liuzhuan.html\" class=\"keylink\" target=\"_blank\">流转</a>随业而去。即于此时命根将断。随所作业皆悉现前。琰摩使人甚可怖畏。黑闇长夜无能违逆。出入之息溘然而尽。独行无侣所向慞惶。舍此人间趣于后世。将坠大坑入深闇处。惟涉险道无复资粮。业风所吹不知前路。尔时厄难无别归依。于此时中随业受报。大王。有陀罗尼名曰胜幡。若人先时曾<a href=\"/remen/shouchi.html\" class=\"keylink\" target=\"_blank\">受持</a>者。于<a href=\"/remen/shengsi.html\" class=\"keylink\" target=\"_blank\">生死</a>中能为善伴共相救护。大王善听。我今为说。咒曰</p><p>南谟释迦牟奈曳 怛他揭多也 阿罗喝帝三藐三勃陀也 怛侄他唵 苫[继-糸+言]苫[继-糸+言] 萨婆波跛 钵罗苫末泥(去)莎诃</p><p>佛告大王。此陀罗尼诸佛所说于日日中清净澡漱常诵七遍。有大威神能为救济。如遭极寒遇炎火聚。如大热时得清冷水。盛夏寻路逢好树阴。如渴遇清泉。如饥得美食。如病蒙咒药又复遇良医。如怯怖人得强壮伴。大王。如是有福之人临欲死时。有好瑞相而为导引。大王。于此时中唯有善法。共相护念为作归依。惟此陀罗尼善能救济。是故大王。常当日日诵此神咒。能得消除一切罪障。复能生长无量福因。当善观察无常灭坏究竟空无。于死门中生大恐怖。以善化世莫行恶法。常修福业起大慈悲。何以故。然于此身常所爱护。供以名厨上妙饮食。随时偃息无忧自在。虽受如是殊胜之乐终归不免。临死之际饥火来逼乏食而死</p><p>复次大王。所著衣服皆是微妙。迦尸白叠锦绮绫罗。凉燠顺时任情受乐终归不免。临死之际。委卧床席回转随人。垢腻萦身衾裳沾体。能令见者生可恶心</p><p>复次大王。平生之日澡浴严身。涂香末香种种庄饰。熏香遍馥顶系花鬘。设受如此上妙乐具终归不免。渐将变坏复本形状臭秽现前。澡沐涂香并皆虚设</p><p>复次大王。多处内宫婇女围绕。管弦代发歌舞随情。以乐送时不闻忧事终归不免。死苦来迫怀怖而终</p><p>复次大王。所居宫殿种种<a href=\"/remen/zhuangyan.html\" class=\"keylink\" target=\"_blank\">庄严</a>。户牖疎通寒温适节。畅情终日受乐通宵。室燎明灯多诸婇女。疎笼散馥名花遍布。七宝庄校所卧之床。毡褥重敷并安偃枕。恣意而卧无复忧劳。及其业尽终归不免。身亡之后送往寒林置之空野。尸骸烂溃脓血横流。骨肉分张人皆鄙贱。被诸狐狼鵄枭雕鹫之所飡食。悲哉此身卒至于此</p><p>复次大王。嘉晨令节严驾出城。往诣芳林纵情游赏。象马车步前后陪随。意乐乘骑无不遂念。诸臣侍从雉扇严仪。幰帐高悬复持金盖。鼓乐并奏铃铎和鸣。人皆敬奉如天帝释。若福命尽琰摩使来。收录精神将至王所。随分判断无能免者。惟有残骸置之于地。父母妻子及以国人。咸共悲号推胸懊恼。灵舆送殡诣彼尸林。或烧或埋或沈于水。飞禽走兽鱼鳖鼋鼍。闻其肉气争来飡食。骨成尘粉与地无殊。大王当知。一切众生禀识之类悉皆如是。终为无常之所灭坏。体难保信念念迁移。诸<a href=\"/remen/fannao.html\" class=\"keylink\" target=\"_blank\">烦恼</a>身无可爱乐。谁有智者不生厌离</p><p>是故大王当观如是身为患本无常所随。镇被死王之所驱逼。知是事已当为法王。不应恣情起贪嗔痴行于恶事。何以故。大王。我不说有愚痴。凡夫于五欲境色声香味触。恒多积聚常乐亲近。如是之人能生厌足。大王。谁于欲境能发厌心。谓贤<a href=\"/remen/shengren.html\" class=\"keylink\" target=\"_blank\">圣人</a>起胜<a href=\"/remen/zhihui.html\" class=\"keylink\" target=\"_blank\">智慧</a>。现在前时方生厌足。渐当远离证妙涅槃</p><p>尔时胜光天子。闻佛为说安隐自身。长保国位利益含识。名闻十方当得生天受胜妙乐。深心喜庆得未曾有。合掌恭敬一心瞻仰。白佛言。世尊。如来大慈。为说如是微妙法义。我今顶戴常愿<a href=\"/remen/liutong.html\" class=\"keylink\" target=\"_blank\">流通</a>。举国诸人皆令诵习</p><p>佛言善哉善哉。大王。前世修因今受胜报。得为天子所愿随心。当如说行勿为放逸。时胜光天子及诸大众。皆大欢喜信受奉行。礼佛而去</p></div>"
}]