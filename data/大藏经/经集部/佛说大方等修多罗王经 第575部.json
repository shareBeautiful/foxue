[{
    "title": "佛说大方等修多罗王经 第575部",
    "author": "菩提流支 译",
    "html": "<div class=\"B1_text\"><p>佛说大方等修多罗王经</p><p>后魏<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流支译</p><p>如是我闻。一时婆伽婆。在王舍城迦兰陀竹园。与大<a href=\"/remen/biqiu.html\" class=\"keylink\" target=\"_blank\">比丘</a>僧千二百五十人俱。及大菩萨摩诃萨众。尔时摩伽陀国频婆娑罗王。出王舍城。诣迦兰陀竹园精舍。至<a href=\"/remen/shizun.html\" class=\"keylink\" target=\"_blank\">世尊</a>所。头面礼足。绕佛三匝。退坐一面</p><p>尔时世尊即告频婆娑罗王言。大王。如人梦中见于众人。与诸婇女共相娱乐。此人觉已。忆念梦中众人婇女。大王。于意云何。如是梦中众人婇女。为有实不。频婆娑罗王答言。不也世尊。佛告大王。于意云何。是人梦中见婇女。与诸人等共相娱乐。觉已忆念。如是之人宁有智不。大王答言。不也世尊。何以故。世尊。梦中毕竟。无有众人及众婇女。众人婇女尚不可得。何况当有共相娱乐。佛告大王。凡夫之人亦复如是。眼见美色便生爱着。既生爱着便起欲心。既起欲心起嗔痴业。或作身业。或作口业或作意业。彼所作业作已而灭。灭已不依东方而住。亦复不依南方而住。亦复不依西方而住。亦复不依北方而住。四维上下亦复如是。至<a href=\"/remen/linzhong.html\" class=\"keylink\" target=\"_blank\">临终</a>时行识将灭。其意现前。大王。如是行识。自作之业必尽受之。大王。如人梦觉。不见婇女及诸人众。行识灭已初识次生。或生天中。或生人中。或生<a href=\"/remen/diyu.html\" class=\"keylink\" target=\"_blank\">地狱</a>。或生畜生。或生饿鬼。大王。以初识不断自心相续。应受报处而生其中。大王。观诸生灭颇有一法。从于今世至未来世。大王。如是行识终时。名之为灭。初识起时。名之为生。大王。行识灭时。去无所至。初识生时。无所从来。何以故。识性离故。大王。行识行识空。灭时灭业空。初识初识空。生时生业空。观诸业果亦不失坏。大王当知。以初<a href=\"/remen/shixin.html\" class=\"keylink\" target=\"_blank\">识心</a>相续不断而受<a href=\"/remen/guobao.html\" class=\"keylink\" target=\"_blank\">果报</a>。尔时善逝。说此语已。而说颂曰</p><p>一切唯名字唯住想分别</p><p>名字分别说而说无所有</p><p>以种种名字说于种种法</p><p>法中无如是此法诸<a href=\"/remen/faxiang.html\" class=\"keylink\" target=\"_blank\">法相</a></p><p>名字名字空名字离名字</p><p>诸法无名字以名字而说</p><p>此法非实有以分别而生</p><p>彼分别亦无空以分别说</p><p>一切凡夫说眼能见于色</p><p><a href=\"/remen/shijian.html\" class=\"keylink\" target=\"_blank\">世间</a>妄分别取之以为实</p><p>佛之所<a href=\"/remen/shuofa.html\" class=\"keylink\" target=\"_blank\">说法</a>众缘集故见</p><p>此是行次第为说第一义</p><p>非眼见于色意不觉诸法</p><p>此是第一谛非世间所觉</p><p>尔时世尊说此经已。摩伽陀国频婆娑罗王。一切世间<a href=\"/remen/tianren.html\" class=\"keylink\" target=\"_blank\">天人</a>阿修罗揵闼婆等。闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>佛说大方等修多罗王经</p></div>"
}]