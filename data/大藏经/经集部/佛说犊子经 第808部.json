[{
    "title": "佛说犊子经 第808部",
    "author": "支谦 译",
    "html": "<div class=\"B1_text\"><p>佛说犊子经</p><p>吴月氏优婆塞支谦译</p><p>闻如是。一时佛在舍卫国祇洹阿那邠迟阿蓝精舍。尔时佛遇风患当须牛乳。时有<a href=\"/remen/poluomen.html\" class=\"keylink\" target=\"_blank\">婆罗门</a>大富去城不远。时佛遣阿难言。汝往到婆罗门家从乞牛乳。阿难受教而往。便至婆罗门家。婆罗门问阿难言。来何所求。阿难言。如来向者少遇风患。故遣我乞牛乳耳。婆罗门言。牛在彼间自[谷-禾+牛]取之。阿难即往到牛群所。有一牸牛。性常弊恶无人能近。阿难即自思惟。我法不应自[谷-禾+牛]取牛乳</p><p>尔时帝释知阿难所念。即来化作婆罗门像在牛边立。阿难往倩言。婆罗门为我[谷-禾+牛]取牛乳。语牛言。如来遇小风患。汝与乳湩令如来服之。差者汝得福无量不可称计。如来者是天上天下之大师也。当以慈心忧念一切蠕动之类。欲令度脱一切苦恼。牛言。此手扪摸我乳。一何快耶。前两乳取去。置后两乳用遗我子。我子朝来未有所食</p><p>尔时犊子在边立住。闻有佛名即语母言。持我乳分尽用与佛。佛者天上天下之大师也。甚难得值。我自食草饮水足得活耳。何以故。我先身以来常饮乳食。今当生牛身亦复饮乳。<a href=\"/remen/shijian.html\" class=\"keylink\" target=\"_blank\">世间</a>愚痴者甚多无量。我先世时坐随恶知识教不信<a href=\"/fojing/\" class=\"keylink\" target=\"_blank\">佛经</a>。使我作牛作马经十六劫。而今乃得闻有佛名。持我所食分尽用与佛满器而去。令我后世<a href=\"/remen/zhihui.html\" class=\"keylink\" target=\"_blank\">智慧</a>聪明得道如佛。阿难持乳还至佛所</p><p>佛问阿难。彼牛母子有何言说。阿难言。大可怪也。牛先甚大弊恶不可得近。有一婆罗门为我[谷-禾+牛]乳。牛即调善。母子共说。佛言。此牛子母。先世时不信佛经故。堕牛马中经十六劫。今乃得悟闻有佛名。便有慈心以乳施佛。彼牛母子。后世当为<a href=\"/remen/milefo.html\" class=\"keylink\" target=\"_blank\">弥勒佛</a><a href=\"/remen/shamen.html\" class=\"keylink\" target=\"_blank\">沙门</a><a href=\"/remen/dizi.html\" class=\"keylink\" target=\"_blank\">弟子</a>得大罗汉。犊子死后当为我悬缯幡盖。散华<a href=\"/remen/shaoxiang.html\" class=\"keylink\" target=\"_blank\">烧香</a><a href=\"/remen/shouchi.html\" class=\"keylink\" target=\"_blank\">受持</a>经戒。过二十劫后当作佛。名乳光如来度脱一切。佛言。牛以好<a href=\"/remen/shanxin.html\" class=\"keylink\" target=\"_blank\">善心</a>意与佛乳故。度诸苦难。后得无量<a href=\"/remen/fubao.html\" class=\"keylink\" target=\"_blank\">福报</a>。以是<a href=\"/remen/yinyuan1.html\" class=\"keylink\" target=\"_blank\">因缘</a>。佛不可不信。经不可不读。道不可不学。普告天上天下皆悉令知</p></div>"
}]