[{
    "title": "佛说呵雕阿那鋡经 第538部",
    "author": "昙无兰 译",
    "html": "<div class=\"B1_text\"><p>佛说呵雕阿那鋡经</p><p>东晋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>竺昙无兰译</p><p>闻如是。一时佛在舍卫国只陀恒呵雕阿那鋡将五百优婆塞。至<a href=\"/remen/sheli.html\" class=\"keylink\" target=\"_blank\">舍利</a>弗所。作礼已却坐。舍利弗为说经。大<a href=\"/remen/huanxi.html\" class=\"keylink\" target=\"_blank\">欢喜</a>而退。复至佛所。以头面着地。叉手绕佛三匝却坐。佛问呵雕阿那鋡。若有何<a href=\"/remen/gongde.html\" class=\"keylink\" target=\"_blank\">功德</a>。<a href=\"/remen/jiaohua.html\" class=\"keylink\" target=\"_blank\">教化</a>五百<a href=\"/remen/dizi.html\" class=\"keylink\" target=\"_blank\">弟子</a>。随从汝。呵雕阿那鋡即长跪叉手言。我常奉行佛所说四事。何等为四。一者<a href=\"/remen/bushi.html\" class=\"keylink\" target=\"_blank\">布施</a>于人。二者说善说。三者瞻视同学给足有无。四者同学者财共不计。佛言。善哉善哉。已过去佛。无有过是四事。未来佛亦无有过是四事。今现在佛。亦无有过是四事。佛为呵雕阿那鋡说经已。各大欢喜而退。呵雕阿那鋡还归入舍呼诸人客奴婢坐着前。好为说经开解。语<a href=\"/remen/shengsi.html\" class=\"keylink\" target=\"_blank\">生死</a><a href=\"/remen/shane.html\" class=\"keylink\" target=\"_blank\">善恶</a>之道。复上殿呼诸持藏人诸伎女着前。为说经戒。皆大欢喜。复上后殿。为诸夫人妇女。说经戒已讫。还至正殿。斋戒床上。端坐定意。便得等心。第一天上四王请诸天皆会坐。共称誉呵雕阿那鋡功德。四天王中尊王下至呵雕阿那鋡舍。面称誉呵雕阿那鋡功德。呵雕阿那鋡时得等心。不答天王。佛边有一<a href=\"/remen/biqiu.html\" class=\"keylink\" target=\"_blank\">比丘</a>。至呵雕阿那鋡舍。呵雕阿那鋡起迎比丘前坐。比丘说言。佛坐中常相称誉功德呵雕阿那鋡问比丘言。佛称誉我时。边有白衣无。比丘言。无有白衣。正使有白衣。有何等嫌疑那。呵雕阿那鋡言。佛语至诚。恐白衣不信者。便当堕泥犁中。正使信佛语者。便复来承事我。布施我。我不喜烦扰于人。以是故问耳。比丘辞去。呵雕阿那鋡言。想朝来未食。且留饮食。便行澡水。下饭食讫。比丘还白佛言。属至呵雕阿那鋡舍。道说言佛坐中大相称誉。呵雕阿那鋡因问我言。佛称誉我时。边有白衣无。我言无白衣。正使有白衣有何等嫌疑。呵雕阿那鋡言。佛称誉我。实至诚不妄。白衣不信佛语者。便当堕泥犁中。正使信者。便复来承事我。我不喜烦扰他人。以是故问耳。佛言。善哉善哉。我不常为汝曹说呵雕阿那鋡有七事。今复益一事为八事。何等为八事。一者不求不欲令人知。二者信不欲令人知。三者自羞不欲令人知。四者自惭不欲令人知。五者<a href=\"/remen/jingjin.html\" class=\"keylink\" target=\"_blank\">精进</a>不欲令人知。六者自观不欲令人知。七者得禅不欲令人知。八者黠慧不欲令人知。所以不欲令人知者。不欲烦扰于人。故不欲令人知。佛说经已。诸比丘。皆大欢喜。起前为佛作<a href=\"/remen/lifo.html\" class=\"keylink\" target=\"_blank\">礼佛</a>说呵雕阿那鋡经</p></div>"
}]