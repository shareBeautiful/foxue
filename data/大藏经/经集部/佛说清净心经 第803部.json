[{
    "title": "佛说清净心经 第803部",
    "author": "施护 译",
    "html": "<div class=\"B1_text\"><p>佛说清净<a href=\"/fojing/xinjing/yuanwen.html\" class=\"keylink\" target=\"_blank\">心经</a></p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿传法大师赐紫<a href=\"/remen/shamen.html\" class=\"keylink\" target=\"_blank\">沙门</a>臣施护等奉 诏译</p><p>佛<a href=\"/remen/shizun.html\" class=\"keylink\" target=\"_blank\">世尊</a>。一时在舍卫国祇树给孤独园。与苾刍众俱</p><p>佛告诸苾刍言。汝等谛听。若诸声闻修习正行欲得清净心者。当断五法修习七法而令<a href=\"/remen/yuanman.html\" class=\"keylink\" target=\"_blank\">圆满</a>。何等五法。一贪欲。二嗔恚。三昏沉睡眠。四掉悔。五疑。此五盖障应当除断</p><p>何等七法。一择法觉支。二念觉支。三<a href=\"/remen/jingjin.html\" class=\"keylink\" target=\"_blank\">精进</a>觉支。四喜觉支。五轻安觉支。六定觉支。七舍觉支。如是七法应当修习</p><p>诸苾刍。所言清净心者。当知即是心<a href=\"/remen/jietuo.html\" class=\"keylink\" target=\"_blank\">解脱</a>增语。慧解脱增语。由贪染污心不清净。由无明染污慧不清净</p><p>若诸苾刍断除贪染即得心解脱。断除无明即得慧解脱</p><p>又诸苾刍。离贪染污得心解脱者。是名身作证。断除无明得慧解脱者。是名无学。永离贪爱了知真实正智。现前取证自果尽苦边际。诸苾刍。如是所说汝等应学</p></div>"
}]