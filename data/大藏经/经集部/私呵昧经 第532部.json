[{
    "title": "私呵昧经 第532部",
    "author": "支谦 译",
    "html": "<div class=\"B1_text\"><p>私呵昧经 一名<a href=\"/remen/pusadao.html\" class=\"keylink\" target=\"_blank\">菩萨道</a>树)</p><p>吴月氏优婆塞支谦译</p><p>闻如是。一时佛在王舍国竹园中。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱</p><p>尔时有誓心长者子名私呵昧。与五百<a href=\"/remen/dizi.html\" class=\"keylink\" target=\"_blank\">弟子</a>俱出王舍大国。欲到竹园中。未至遥见<a href=\"/fojing/\" class=\"keylink\" target=\"_blank\">佛经</a>行。身色光明无央数变。非世俗所可闻见。五百弟子自相与语赞叹言。佛端正无比威神乃尔。以何<a href=\"/remen/yinyuan1.html\" class=\"keylink\" target=\"_blank\">因缘</a>。于世有是。作何等行。积何<a href=\"/remen/gongde.html\" class=\"keylink\" target=\"_blank\">功德</a>。能得是身。当往问之。五百弟子皆以恭敬意。战栗肃然衣毛起竖。前为佛作礼却住一面。私呵昧便前白佛言。<a href=\"/remen/foshen.html\" class=\"keylink\" target=\"_blank\">佛身</a>乃尔非世所见。何因致是。本行何等积何功德。佛问私呵昧言。若见何等。言佛身乃尔非世所见。私呵昧便于佛前。而说偈言</p><p>持想视不可见人中尊经行时</p><p>足上下莲花现形端正无可不</p><p>空身慧能现法一切地皆震动</p><p>丘墟者悉为平地高者则为卑</p><p>若举足经行时已经行于地时</p><p>其身住地右转其地转无能知</p><p>若下足蹈地时于经行便不见</p><p>其迹处若如画一切相皆悉见</p><p>其相轮无有色然于地悉为现</p><p>今所见非世有以是故知甚尊</p><p>无有能见其顶亦不左亦不右</p><p>亦不前亦不后一切处不可得</p><p>当何因知其意当何缘了其智</p><p>用是故心所怪愿为我分别说</p><p>是慧身何从得其根本云何致</p><p>所施行何等法当何作成其实</p><p>愿为我断所疑解吾等所可疑</p><p>其佛慧云何得令吾等初发意</p><p>愿次第分别说菩萨等所当行</p><p>可自致成衍事得神足到十方</p><p>佛言。善哉善哉。私呵昧。所问甚深甚深。多所忧念。多所安隐。诸天及人愍伤十方欲使度脱。起诸菩萨大士意。皆令<a href=\"/remen/jingjin.html\" class=\"keylink\" target=\"_blank\">精进</a>。佛告私呵昧言。我为汝说之。谛听谛受。私呵昧。即言。受教。佛言。若有善男子善女人。当行六事。未起菩萨意便起求。何等。六一者依佛住。二者入正道不复还。三者内意自晓了。四者得善知识因自依。五者常有大愿。六者无怯弱心不厌<a href=\"/remen/zhihui.html\" class=\"keylink\" target=\"_blank\">智慧</a>。是为六。佛尔时说偈言</p><p>若有人依<a href=\"/remen/fofa.html\" class=\"keylink\" target=\"_blank\">佛法</a>入正道谛不还</p><p>常依附善知识便从是得大愿</p><p>其内意以晓了如是入不怯弱</p><p>于智慧悉备足如是者能受法</p><p>私呵昧白佛言。以起意者。为有几意喜。佛言。以起菩萨意者。有六意喜。何等为六。一者以得喜意不离佛。二者受决语入正道。三者作医王主治<a href=\"/remen/rensheng.html\" class=\"keylink\" target=\"_blank\">人生</a>老病死。四者我作将从<a href=\"/remen/shengsi.html\" class=\"keylink\" target=\"_blank\">生死</a>脱人于五道。五者我作海中大船师主。度脱海流人。六者我在冥中作大明主破坏愚痴。是为六意喜。佛尔时说偈言</p><p>以得意不离佛受决语入正道</p><p>作医王愈一切如是行得可意</p><p>我于世为尊将欲度脱众厄难</p><p>诸生死及老病一切人诸所著</p><p>我所见勤苦人展转堕五道中</p><p>吾当作大船师至度脱海中人</p><p>于冥中作大明有盲者悉与眼</p><p>诸谀谄及愚痴一切人与智慧</p><p>私呵昧白佛言。以何喜意。为有几功德休息。佛言。以起菩萨意者。有六事身意得休息。何等为六。一者以得从<a href=\"/remen/diyu.html\" class=\"keylink\" target=\"_blank\">地狱</a>禽兽饿鬼勤苦脱出。身意得休息。二者以得脱于八难处。三者以得脱谛。不复入九十六种道。四者以得度应仪各佛法。五者以得在第一<a href=\"/remen/faqi.html\" class=\"keylink\" target=\"_blank\">法器</a>不复转。六者以住佛严教不断佛道。是为六功德休息。佛尔时便说偈言</p><p>以度脱诸恶道身远离八离处</p><p>诸外道不受名如是辈悉远离</p><p>于应仪及各佛一切人诸著者</p><p>悉过度起尊意一切法过其上</p><p>我今为诸法器一切佛及与法</p><p>亦不断佛严教以是故得可意</p><p><a href=\"/remen/xukong.html\" class=\"keylink\" target=\"_blank\">虚空</a>体常可尽于影响亦可见</p><p>不如是勇猛者行无边不可尽</p><p>私呵昧白佛言。起菩萨意者。当复行何等法所可作者。佛言。起菩萨意者。当向行六事。何等为六。一者当行<a href=\"/remen/bushi.html\" class=\"keylink\" target=\"_blank\">布施</a>。二者当持戒。三者当忍辱。四者当精进。五者当一心。六者当行智慧。是为六事行。佛尔时便说偈言</p><p>布施者大施与若作行当护戒</p><p>忍辱者及精进以过禅智慧上</p><p>即于前受慧语于人中为当雄</p><p>是功德其独尊诸菩萨所当行</p><p>如是者于一切行特异无有双</p><p>所在处为尊雄见持过无数供</p><p>私呵昧白佛言。菩萨欲得无所从生法忍。当何以致之。佛言。菩萨有六事行。疾得无所从生法忍。何等为六。一者不计有身。二者不计有人。三者不计有寿。四者不计有形。五者不计无有。六者不计常有。是为六事行。菩萨从是疾得无所从生法忍。佛尔时便说偈言</p><p>吾我人及与寿亦不计有是形</p><p>心不念有与无智慧者当远离</p><p>口所说因缘法其因缘无所有</p><p>一切法无所起以是故得法忍</p><p>私呵昧白佛言。菩萨大士。已得无所从生法忍。用几事得一切智。佛言。菩萨大士已得无所从生法忍。有六事得一切智。何等为六。一者得身力。二者得口力。三者得意力。四者得神足力。五者得道力。六者得慧力。私呵昧白佛言。何等为身力。佛言。身力者。牢强如金刚无瑕秽。火不能烧。刀不能断。一切人无能动摇者。是为身力。何等口力。佛言。口力者。有六种声如来口所说声。能遍三千大千日月。是为口力。何等意力佛言。意力者。悉使百千亿魔来不能动摇佛一毛。是为意力。何等为神足力。佛言。神足力者。持一足指能震动三千大千日月。其中人民无有惊怖者。是为神足力。何等为道力。佛言。道力者。十方诸佛为一切人说经法。中无空缺各得其所是为道力。何等为慧力。佛言。慧力者。一切人意所知行所知念可知念。脱知以一时悉合会。弹指顷持智慧。所可知所可见所可学。皆悉知见觉。是为慧力。已得无所从生法忍菩萨大士。以是六事得一切智。佛尔时便说偈言</p><p>身勇猛不可计无有能破坏者</p><p>若以火及与刀终不能害是身</p><p>一切人及与力若以杖亦骂詈</p><p>欲危身不能倾亦不能动其毛</p><p>大音声闻梵天<a href=\"/remen/changzhu.html\" class=\"keylink\" target=\"_blank\">常住</a>止无所畏</p><p>所<a href=\"/remen/shuofa.html\" class=\"keylink\" target=\"_blank\">说法</a>开三千无能有遏是言</p><p>意尊贵难可当诸菩萨性自然</p><p>魔一亿欲娆乱终不能动其意</p><p>其神足悉以备便能动是天地</p><p>已成是神足者便能觉得为尊</p><p>若以得成道觉即能觉致尊雄</p><p>佛与皆悉具足便从是转法轮</p><p>私呵昧白佛言已成一切智。如来无所著正真觉。用几法住。佛言成一切智童孺如来。用六法住。何等为六。一者佛十种力。二者四无所畏。三者佛十八法不共。四者有大哀。五者一切无能见佛顶者。六者有三十二大人之相。是为六法住。佛尔时便说偈言</p><p>十种力是<a href=\"/remen/foli.html\" class=\"keylink\" target=\"_blank\">佛力</a>四<a href=\"/remen/wuwei.html\" class=\"keylink\" target=\"_blank\">无畏</a>悉已过</p><p>一切度诸法上以是故人中将</p><p>以得成无盖哀无有能见佛顶</p><p>亦非天及与龙一切人不能见</p><p>如是者勇猛相以遍布三十二</p><p>是一切皆以成便得为人中上</p><p>私呵昧白佛言。已得一切智。如来无所著正真觉。用几法灭度。佛言。已得一切智童孺如来。用六法灭度。何等为六灭度。时童孺如来便留五分灭度。何等为五。一者戒身。二者定身。三者智慧身。四者度脱身。五者度脱示现身。是为留五分不灭。愍伤一切人故灭度。时童孺如来以无央数事。赞叹称誉比丘僧功德。令人布施。哀愍一切人故灭度。时童孺如来因散身骨。令如芥子。哀伤一切人故灭度。时童孺如来为诸菩萨。说我所以索无上正真道者。但用愍伤一切人故灭度。时童孺如来用十方人故。因说十二部经。令一切人各得其所。何等十二。一者闻经。二者说经。三者听经。四者分别经。五者现经。六者譬喻经。七者所说经。八者生经。九者方等经。十者无比法经。十一者章句经。十二者行经。是为十二部经。哀护一切人故灭度。时如来因广说四自归。何等为四。一者但取要不取识。二者但取法不取识。三者但取慧不取形。四者但取正不取说。是为四自归。已得一切智童孺如来以是六法灭度。佛尔时便说偈言</p><p>佛尔时将灭度为一切现安隐</p><p>为十方留五分悉愍伤人非人</p><p>住<a href=\"/remen/sheli.html\" class=\"keylink\" target=\"_blank\">舍利</a>于<a href=\"/remen/shijian.html\" class=\"keylink\" target=\"_blank\">世间</a>为一切破碎骨</p><p>如芥子深粟分其得者莫不尊</p><p>其于是<a href=\"/remen/gongyang.html\" class=\"keylink\" target=\"_blank\">供养</a>者人非人快无极</p><p>于天上及人中所生处无勤苦</p><p>如见我供养时灭度后及舍利</p><p>其有意清净者是二事无差特</p><p>佛嘱累比丘僧于尊贵无有上</p><p>在其中大施与受福德天与人</p><p>留经戒十二部佛住此于十方</p><p>诸菩萨所当行今数习起好心</p><p>十道地三箧经及普明度无极</p><p>哀一切人非人于后世作示现</p><p>便广说四自归一切无持诸法</p><p>哀世俗说是经佛尔时便灭讫</p><p>尔时私呵昧童孺。便于佛前说偈言</p><p>我亦当复取佛善哉快无上慧</p><p>何所人闻是法不起生菩萨意</p><p>今五百诸弟子皆以来在是间</p><p>吾当令悉起意故劝勉菩萨行</p><p>譬若如种树者从润泽得生芽</p><p>以润泽得长大便与茎及与节</p><p>次得枝及与叶从枝叶故得花</p><p>以有华便有实然其后便复生</p><p>菩萨意亦如是从六法便得生</p><p>因是意便能信以能作是法生</p><p>是义谛现是经一切佛所可说</p><p>次得枝及与叶然其后便复生</p><p>如是树得长者菩萨树无有上</p><p>若欲得倚是树为一切作安隐</p><p>如是法为大树以是故为是佛</p><p>悉愍伤一切人所当行菩萨行</p><p>私呵昧白佛言。如来灭度后。有几功德非应仪各佛所能及。佛言。童孺如来灭度后。有六功德非应仪各佛所及也。何等为六。一者如来灭讫后。舍利得供养。诸天龙鬼神。质谅神。执乐神。金鸟神。似人形神。胸臆行神。人非人皆来供养舍利。为作礼无有极。二者如来灭讫后。人皆从<a href=\"/remen/sanjie.html\" class=\"keylink\" target=\"_blank\">三界</a>。得出欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。三者如来灭讫后。四辈弟子行福供养比丘僧。四者如来灭讫后。十二部经悉遍布阎浮提内。五者如来灭讫后。若边地及诸大国。不解经法无义理处。及诸外道法于其中当兴盛。六者如来灭讫后。若有人闻佛所行佛神足佛变化佛智慧。多起爱。清净恭敬起意。从是因缘。得生天上人中受福。是六功德非应仪各佛所能及。佛尔时便说偈言</p><p>以供养舍利者得为天及与人</p><p>若供养比丘僧常拥护诸比丘</p><p>住于法行法者以过度于三界</p><p>若闻是法要者如其时便当作</p><p>若边地及诸国人闻是无上法</p><p>若人闻佛功德便即起菩萨意</p><p>私呵昧白佛言。云何无上正真道为谛。佛言。有六法为谛。何等为六。一者眼离色是为谛。耳鼻口身意离色是为谛。佛尔时便说偈言</p><p>六非耳声与眼于其中了无色</p><p>不相视是为谛其欲学当如是</p><p>耳与鼻不相连是身口及与意</p><p>莫令心起是事无所念是为谛</p><p>无所想如为谛诸色着当远离</p><p>诸所有不相连是所谓为正谛</p><p>尔时私呵昧。便于佛前说偈言</p><p>快善哉无念法何人闻不愿乐</p><p>诸恐惧皆度脱于爱欲无所著</p><p>佛尔时便为私呵昧童孺。说偈言</p><p>若无礼于诸佛亦无敬于<a href=\"/remen/zhengfa.html\" class=\"keylink\" target=\"_blank\">正法</a></p><p>不亲近于众僧闻是教便不喜</p><p>若有人无有信亦于戒甚狭劣</p><p>以怯弱无精进于是法便不可</p><p>多嗔怒蔽卒暴志迷乱不感分</p><p>性轻易无智虑是曹辈便不乐</p><p>若魔子与魔使及邪见外道人</p><p>坚住疑在罗网闻是言不信受</p><p>私呵昧白佛言。是曹辈非法器人。我当为作法器。唯愿佛授吾决。便于佛前说偈言</p><p>譬若坏器之人于大法不能持</p><p>当用是过人故我为其作法器</p><p>唯愿佛授我决今至意从内发</p><p>当亲近善知识求菩萨与同志</p><p>其贫者我令富不信者教令信</p><p>弊恶者令持戒为人故皆拥护</p><p>常为说忍清净开导之使悔过</p><p>及普明度无极蠕动类皆度脱</p><p>以空法教导人令一切脱生死</p><p>授菩萨发快心于法中所当行</p><p>分舍利皆悉遍令<a href=\"/remen/zhongsheng.html\" class=\"keylink\" target=\"_blank\">众生</a>得安隐</p><p>留经戒于十方令一切常习行</p><p>佛告私呵昧童孺言。过去诸佛皆授若决已。我今亦当复授若决。今现在无央数国土诸佛转法轮者。是诸佛皆复授若决已。私呵昧童孺。从佛闻所授决。便大<a href=\"/remen/huanxi.html\" class=\"keylink\" target=\"_blank\">欢喜</a>。即住虚空。去地百四十丈。从上下来。以头面着佛足。为佛作礼。时五百弟子见大变化。便于佛前说偈言</p><p>傥加教哀吾等唯愿佛授我决</p><p>后五浊弊恶世吾等辈当持法</p><p>若数谏及骂詈弊恶人加捶杖</p><p>尔时世有是人我当教自悔责</p><p>尔时世我曹等诸苦恼皆当忍</p><p>为一切人非人授吾等以要决</p><p>吾等辈悉朽身不贪惜于<a href=\"/remen/shouming.html\" class=\"keylink\" target=\"_blank\">寿命</a></p><p>但愿乐在空闲于供养无所慕</p><p>佛尔时便为五百弟子。说偈言</p><p>是五百诸弟子今悉来在此间</p><p>当尔时于后世皆当发菩萨心</p><p>犹当更小勤苦于寿命当短少</p><p>当是时所在处见供养无央数</p><p>我初发菩萨时亦世世忍勤苦</p><p>若曹学当如是便自致人中王</p><p>法本空无吾我哀一切数说是</p><p>我尔时于彼世为若等现形像</p><p>诸菩萨皆欢喜赞叹言佛常在</p><p>为一切作安隐示现人佛形像</p><p>一切刹与十方今现在诸法王</p><p>佛为诸菩萨故皆悉放大光明</p><p>无胜慈弘大士今现在第四天</p><p>数劝乐诸菩萨亦劝勉示深法</p><p>尔时世作<a href=\"/remen/xingzhe.html\" class=\"keylink\" target=\"_blank\">行者</a>多有人皆发意</p><p>如<a href=\"/remen/suming.html\" class=\"keylink\" target=\"_blank\">宿命</a>有余殃若意乱应毕罪</p><p>志所索无厌极亦不能自饱满</p><p>他余事不乐作常求佛菩萨行</p><p>诸弟子莫愁忧虽劝苦不能久</p><p>于是世寿终后便生上兜术天</p><p>当愿生安隐国寿无极法王前</p><p>妙药王国土中无怒<a href=\"/\" class=\"keylink\" target=\"_blank\">佛教</a>授处</p><p>常当愿到彼生于是世寿终后</p><p>便于彼得神足悉供养诸佛前</p><p>行六法得自成今佛时悉授决</p><p>皆度脱三恶道以远离八难处</p><p>诸邪道及大网以裂坏得脱去</p><p>无所著缘一觉于其中悉过上</p><p>尔时五百弟子。闻佛授与决。皆大欢喜。即住虚空中去地二十丈。从上来下为佛作礼。白佛言。我等私呵昧。云何得封拜。佛尔时便笑。无央数色色各异从佛口出。光照无央数佛国。还绕身三匝于顶上便不见。尔时阿难从坐起正衣服。右膝着地叉手头面着佛足白佛言。佛何因缘笑。既笑当有意。佛尔时便为阿难说偈言</p><p>私呵昧在上头弟子中师第一</p><p>皆当共同一劫于人中为尊雄</p><p>当于是贤善劫后五浊弊恶世</p><p>悉于中毕其罪便从是得神足</p><p>然其后神足具便飞到亿刹土</p><p>供养已便得佛其<a href=\"/remen/fohao.html\" class=\"keylink\" target=\"_blank\">佛号</a>莲花上</p><p>尔时五百弟子。于佛前赞叹佛说偈言</p><p>今佛说吾等辈得封拜当为佛</p><p>教一切作功德无央数不起念</p><p>我尔时时法王当住于阎浮提</p><p>菩萨者道树经为一切广说法</p><p>若有人闻经问便即起菩萨意</p><p>吾等辈皆劝佛愿尊雄授与决</p><p>今佛者一切父常愍伤人非人</p><p>用子故加慈哀大尊将分别说</p><p>当尔时于是经然于后起恭敬</p><p>便即起菩萨意为人故问其义</p><p>大尊雄为具说菩萨意有何德</p><p>若黠人闻是法便发起菩萨意</p><p>佛尔时五百弟子。说偈言</p><p>若有闻便信者菩萨树无上尊</p><p>我一切授与决皆当得人中王</p><p>意所愿勇猛大发菩萨便直前</p><p>其志意甚清净便得生清净实</p><p>于<a href=\"/remen/seyu.html\" class=\"keylink\" target=\"_blank\">色欲</a>出三界便即起菩萨意</p><p>持是意作功德疾得度三界去</p><p>一切人所作行皆着于三界中</p><p>若其意无所著菩萨者无有上</p><p>若菩萨起经意为一切说道树</p><p>有功德便教导持是经能示现</p><p>菩萨事以具说所当教悉以遍</p><p>其余法不可数其法微不可说</p><p>无量慧悉具足用是故得为佛</p><p>哀愍伤一切人常修习菩萨行</p><p>尔时阿难白佛言。是经名为何等。当云何奉行之。佛语阿难。是经名菩萨道树经。若当讽诵持之。阿难白佛言。何因名为菩萨道树经。佛语阿难。譬如种树稍稍生芽后生茎节枝叶花实。如是阿难。于是经初发意菩萨。便得喜。从喜身意得休息。具足<a href=\"/remen/liudu.html\" class=\"keylink\" target=\"_blank\">六度</a>无极行变谋明德。便得无所从生法忍。具足一切智慧。转于法轮乃至灭度。便分布舍利住后后法用。是故阿难。是名菩萨道树经</p><p>佛说已。私呵昧童孺及五百弟子。诸比丘僧及<a href=\"/remen/tianren.html\" class=\"keylink\" target=\"_blank\">天人</a>龙鬼资谅神。闻经皆大欢喜。前以头面着地。为佛作礼而去私呵昧经</p></div>"
}]