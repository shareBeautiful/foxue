[{
    "title": "佛说象头精舍经 第466部",
    "author": "毗尼多流支 译",
    "html": "<div class=\"B1_text\"><p>　　佛说象头精舍经</p><p>　　隋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>毗尼多流支译</p><p>　　如是我闻。一时婆伽婆住伽耶城象头精舍。尔时如来<a href=\"/remen/chengfo.html\" class=\"keylink\" target=\"_blank\">成佛</a>未久。与大<a href=\"/remen/biqiu.html\" class=\"keylink\" target=\"_blank\">比丘</a>众满足千人。皆是过去往昔螺髻仙人。所作已办弃舍重担。久离<a href=\"/remen/shengsi.html\" class=\"keylink\" target=\"_blank\">生死</a>尽诸<a href=\"/remen/fannao.html\" class=\"keylink\" target=\"_blank\">烦恼</a>。平等空慧正受智心。一切觉知到于<a href=\"/remen/bian.html\" class=\"keylink\" target=\"_blank\">彼岸</a>皆阿罗汉。复与无量大菩萨摩诃萨众俱。尔时<a href=\"/remen/shizun.html\" class=\"keylink\" target=\"_blank\">世尊</a>独坐思惟。入诸<a href=\"/remen/sanmei.html\" class=\"keylink\" target=\"_blank\">三昧</a>遍观法界。<a href=\"/remen/zijue.html\" class=\"keylink\" target=\"_blank\">自觉</a>成道具一切智。所作已讫弃诸重担。度生死流舍离悭贪。拔三毒刺尽诸渴爱。集大法船击大法鼓。吹大法[彖/虫]建大法幢。已断生死演说<a href=\"/remen/zhengfa.html\" class=\"keylink\" target=\"_blank\">正法</a>。闭诸恶趣开善道门。永离恶土游诸净国。我观彼法。谁修<a href=\"/remen/puti.html\" class=\"keylink\" target=\"_blank\">菩提</a>谁得菩提谁欲得者。过去现在及以未来谁之所证。为是身得为心得乎。若以身得。是身无知犹如草木沙砾墙壁无所觉知。四大和合父母所生。常须饮食衣服澡浴摩拭。终归败坏是磨灭法。是菩提者但有空名而无实相。无声无色无成无见。无入无知无去无来。如是等法亦无系缚。能过诸法超出<a href=\"/remen/sanjie.html\" class=\"keylink\" target=\"_blank\">三界</a>。无见无闻<a href=\"/remen/wuwo.html\" class=\"keylink\" target=\"_blank\">无我</a>我所。无作者无处所无窟宅。无取无著无出无入。无愿无住<a href=\"/remen/wuxiang.html\" class=\"keylink\" target=\"_blank\">无相</a>无貌。无彼无此无示犹如幻化。以<a href=\"/remen/shieryinyuan.html\" class=\"keylink\" target=\"_blank\">十二因缘</a>生。无处所不可见。离相如<a href=\"/remen/xukong.html\" class=\"keylink\" target=\"_blank\">虚空</a>现寂静。无声无响无文无字亦无言说。如是知者是名菩提。若以心得。是心无定犹如幻化。皆因过去<a href=\"/remen/wangxiang.html\" class=\"keylink\" target=\"_blank\">妄想</a>业生。无形无执犹如虚空。菩提者无有处所。非过去非未来非现在一切法空。虽复言说有名无实。是<a href=\"/remen/wuweifa.html\" class=\"keylink\" target=\"_blank\">无为法</a>空无相无作。非有非无非可示现无说无闻。夫菩提者非过去得非未来得非现在得。亦不离三世得。无相非作非不作若能如是觉了三世法者即是菩提</p><p>　　尔时文殊师利童子白佛言。世尊。若无相是菩提者。今善男子善女人等。因何而住得成菩提。佛告文殊师利。诸菩萨等学菩提者应如是住。文殊师利白佛言。世尊。诸菩萨等应云何住。佛告文殊师利。夫菩提者超出三界。越于言说离诸文字无有住处。复次文殊师利。菩萨摩诃萨住无所住是住菩提。住无执着是住菩提。住于空法是住菩提。住于法性是住菩提。住一切法无有体相是住菩提。住无量信是住菩提。住无增减是住菩提。住无异念是住菩提。住如镜像如空谷响。如水中月如热时焰。文殊师利。住如是等法是住菩提。尔时净光焰天子。白文殊师利童子言。云何<a href=\"/remen/xiuxing.html\" class=\"keylink\" target=\"_blank\">修行</a>以何等业是菩萨行。文殊师利言。天子。于诸<a href=\"/remen/zhongsheng.html\" class=\"keylink\" target=\"_blank\">众生</a>起大慈心是菩萨行。天子复白文殊师利。诸菩萨等云何修行起大慈心。文殊师利言。天子。无谄诳心是菩萨大慈。天子复白文殊师利。云何修行得无谄诳。文殊师利言。天子。于一切众生起平等心是无谄诳。诸菩萨等应如是学。天子复白文殊师利。菩萨摩诃萨云何修行于一切众生起平等心。文殊师利言。无彼无此无诸异见是平等行。诸菩萨等应如是学。天子。复白文殊师利。菩萨摩诃萨复云何修无彼无此无诸异见。于一切众生起平等行。文殊师利言。天子。善念恭敬无彼无此。无诸异见及平等法。诸菩萨等应如是修。天子复白文殊师利。菩萨摩诃萨善念恭敬乃至无彼无此无诸异见因何而起。文殊师利言。天子。善念恭敬因发<a href=\"/remen/putixin.html\" class=\"keylink\" target=\"_blank\">菩提心</a>。诸菩萨等应如是学。天子复白文殊师利。菩提心者因何而起。文殊师利言。天子。菩提心者从<a href=\"/remen/liuboluomi.html\" class=\"keylink\" target=\"_blank\">六波罗蜜</a>起。天子复白文殊师利。六波罗蜜从何而起。文殊师利言。天子。从方便<a href=\"/remen/zhihui.html\" class=\"keylink\" target=\"_blank\">智慧</a>起。天子复白文殊师利。菩萨摩诃萨方便智慧从何而起。文殊师利言。天子。方便智慧从不放逸起。天子复白文殊师利。不放逸者复从何起。文殊师利言。天子。不放逸者从修三善业起。天子复问。修三善业因何而起。文殊师利言。天子。从修十善业起。天子复问。修十善业因何而起。文殊师利言。天子。从善摄身口意起。天子复问文殊师利。此三善业复因何起。文殊师利言。从善思惟起。天子复问。善思惟者因何而起。文殊师利言。从善思观行起。天子复问。善思观行因何而起。文殊师利言。从忆持不忘起。天子复问。忆持不忘有几种心。以何<a href=\"/remen/yinyuan1.html\" class=\"keylink\" target=\"_blank\">因缘</a>而得<a href=\"/remen/guobao.html\" class=\"keylink\" target=\"_blank\">果报</a>。文殊师利言。天子。菩萨摩诃萨有四种<a href=\"/remen/faxin.html\" class=\"keylink\" target=\"_blank\">发心</a>从因得果。何等为四。一者初发心。二者系念修行。三者不退。四者与善同生。因初发心而得系念。因修系念得不退转。因不退转与善同生。复次天子。初发心者犹如种子种之良田。系念修行犹如苗生。修行不退犹如茎干枝叶增长。与善同生犹如华果结实成熟。发心系念修行不退与善同生亦复如是。复次天子。初发心人犹如车匠善知众木。继念修行犹如合木。修行不退犹如车成。与善同生犹如载用。发心继念修行不退与善同生亦复如是。复次天子。初发心者犹如初月。继念修行如五日月乃至七日月。修行不退如十日月。与善同生如十四日月。如来智慧满足无缺如十五日月。发心继念修行不退与善同生亦复如是。复次天子。初发心人过声闻地。第二发心过辟支佛地。第三发心过不定地。第四发心得于定地。复次天子。如恶啊等音。悉是一切字之根本。初发心者亦复如是。悉是一切善之根本。如学文字得少分智。继念修行亦复如是得少分智。犹如算师总计无量知其分齐。不退转心亦复如是知心不退。譬如有人明解经论。与善同生<a href=\"/remen/shanxin.html\" class=\"keylink\" target=\"_blank\">善心</a>明了亦复如是。复次天子。初发心者继念善因。第二发心继念智慧。第三发心继念<a href=\"/remen/chanding.html\" class=\"keylink\" target=\"_blank\">禅定</a>。第四发心继念于果。复次天子。初发心者<a href=\"/remen/shouchi.html\" class=\"keylink\" target=\"_blank\">受持</a>善因。第二发心受持智慧。第三发心受持禅定。第四发心受持于果。复次天子。初发心者善因成就。第二发心智慧成就。第三发心禅定成就。第四发心正果成就。复次天子。初发心者因善入道。第二发心因智入道。第三发心因禅入道。第四发心<a href=\"/remen/yinguo.html\" class=\"keylink\" target=\"_blank\">因果</a>入道。复次天子。初发心者如医识药。第二发心善知药分。第三发心随病授药。第四发心令得服行。复次天子。因初发心生法王家。第二发心学法王法。第三发心修法王行。第四发心满足王位。是名四种发心</p><p>　　尔时净光焰天子白文殊师利。何等是菩萨摩诃萨速疾道。菩萨行是道。疾得阿耨多罗三藐三菩提。文殊师利言。天子。速疾道有二种。菩萨摩诃萨乘此二道。疾得阿耨多罗三藐三菩提。何等为二。一者方便道。二者<a href=\"/remen/banruo.html\" class=\"keylink\" target=\"_blank\">般若</a>道。受持方便智故。能观一切众生。受持般若故。观一切法空能断疑执。以方便智故和合诸法。以般若故诸法不合。方便为因般若为果。以方便故知一切法。以般若故知诸法空。以方便智<a href=\"/remen/zhuangyan.html\" class=\"keylink\" target=\"_blank\">庄严</a>佛国。以般若故知诸佛国皆悉平等。以方便故知诸众生根性差别。以般若故知诸众生根性皆空。以方便故得<a href=\"/remen/ganlu.html\" class=\"keylink\" target=\"_blank\">甘露</a>味证成菩提。以般若故觉诸<a href=\"/remen/fofa.html\" class=\"keylink\" target=\"_blank\">佛法</a>平等正道。复次天子复有二行。能令菩萨摩诃萨疾得阿耨多罗三藐三菩提。何等为二。一者有为。二者无为。有为者总摄五波罗蜜。无为者总摄般若波罗蜜。复有二行。能令菩萨摩诃萨疾得菩提。何等为二。一者有漏行。二者无漏行。有漏<a href=\"/remen/xingzhe.html\" class=\"keylink\" target=\"_blank\">行者</a>五波罗蜜。无漏行者般若波罗蜜。复有二行。能令菩萨摩诃萨疾得菩提。何等为二。一者住行。二者不住行。住行者五波罗蜜。不住行者般若波罗蜜。复有二行。能令菩萨摩诃萨疾得菩提。何等为二。一者有量。二者无量。有量者五波罗蜜。无量者般若波罗蜜。有量行者是有相法。无量行者是无相法。复有二行。能令菩萨摩诃萨疾得菩提。何等为二。一者智行。二者定行。以智行故从初地至七地。以定行故从八地至十地。尔时不怯弱智总持菩萨白文殊师利童子。菩萨摩诃萨云何知义。云何知智。文殊师利言。善男子。义者无体智亦无体。不怯弱智总持菩萨复问文殊师利。云何义无体智亦无体。文殊师利言。善男子。义无体者无为无作无相无貌无来无去是名为义。智无体者非定法非不定法是名为智。如是受持。义者无体非有非无。智者体空非有非无无取无舍。如是受持。复次义者非定非非定。智者名为心道。心智平等无有分别。如是受持。复次智者以禅为体。禅智平等无有分别。以方便故。观阴入界十二因缘生死<a href=\"/remen/liuzhuan.html\" class=\"keylink\" target=\"_blank\">流转</a><a href=\"/remen/shane.html\" class=\"keylink\" target=\"_blank\">善恶</a>之相。犹如幻化非有非无。菩萨摩诃萨应当如是观于诸法。复次善男子。菩萨摩诃萨复有十种智行。何等为十。一者因智。二者果智。三者义智。四者方便智。五者般若智。六者受持智。七者波罗蜜智。八者大悲智。九者怜愍<a href=\"/remen/jiaohua.html\" class=\"keylink\" target=\"_blank\">教化</a>众生智。十者不着一切诸法智。是名菩萨十种智行。复次善男子。菩萨摩诃萨发十种清净行。何等为十。一者自发身业清净行。二者发一切众生身业清净行。三者自发口业清净行。四者发一切众生口业清净行。五者自发意业清净行。六者发一切众生意业清净行。七者发一切众生清净平等行。八者发一切众生外清净平等行。九者发诸佛清净智行。十者发净佛国土成就众生行。若有众生遇诸疾病。给施医药令得安乐。具烦恼者以无为智而教化之令离三界。悉令满足<a href=\"/remen/gongde.html\" class=\"keylink\" target=\"_blank\">功德</a>智慧无为之道。是名菩萨具足十种清净之行。复次善男子。菩萨摩诃萨有十种方便。何等为十。一者彼岸方便。二者受持方便。三者智慧方便。四者方便方便。五者大悲方便。六者智满足方便。七者慧满足方便。八者静念方便。九者真实行方便。十者于一切众生无诸憎爱平等方便。是名菩萨十种方便。复次善男子。菩萨摩诃萨有十种分别身无尽。何等为十。一者分别事物无尽。二者分别烦恼无尽。三者分别法无尽。四者分别渴爱无尽。五者分别诸见无尽。六者分别善恶无尽。七者分别造作无尽。八者分别无执无著无尽。九者分别和合无尽。十者分别菩提智<a href=\"/remen/yuanman.html\" class=\"keylink\" target=\"_blank\">圆满</a>无尽。是名十种分别身无尽。复次善男子。菩萨摩诃萨有十种调伏行。何等为十。一者调伏善行。二者调伏悭吝舍施如雨行。三者调伏不<a href=\"/remen/jingjin.html\" class=\"keylink\" target=\"_blank\">精进</a>行。四者调伏三业行。五者调伏毒心不嗔怒行。六者调伏起慈愍心行。七者调伏懒惰心行。八者调伏勤修佛法行。九者调伏不善心不行诸恶行。十者调伏禅定<a href=\"/remen/jietuo.html\" class=\"keylink\" target=\"_blank\">解脱</a><a href=\"/remen/zizai.html\" class=\"keylink\" target=\"_blank\">自在</a>行。复有十种调伏行。何等为十。一者调伏破愚痴无智行。二者调伏方便总持般若波罗蜜行。三者调伏烦恼行。四者调伏生起道行。五者调伏总持信实行。六者调伏不堕恶道行。七者调伏不善心行。八者调伏时非时自在行。九者调伏自身行。十者调伏观空行。是名十种调伏行。复次善男子。菩萨摩诃萨有十种调伏他。何等为十。所谓调伏远离身三恶业口四恶业意三恶业。复有十种内外观法不起执着。何等为十。一者观身内界皆悉是空不起执着。二者观身外界亦悉是空不起执着。三者观内外诸法皆悉是空不起执着。四者于一切智不起执着。五者所修行道不起执着。六者观诸贤圣地不起执着。七者久修清净不起执着。八者住于般若波罗蜜不起执着。九者于讲论法教化众生不起执着。十者观诸众生起大方便慈悲怜愍不起执着。是名十种内外观法不起执着。复次善男子。菩萨摩诃萨。应如是作坚固心修菩提道。若不如是坚固菩提不名菩萨。云何坚固。身口意等三业相应不相违背。是名坚固。云何不坚固。身口意等三业不相应共相违背。是名不坚固。复次善男子。菩萨摩诃萨。复有二种正行坚固菩提心。何等为二。一者<a href=\"/remen/zhengnian.html\" class=\"keylink\" target=\"_blank\">正念</a>菩提行。二者修行禅定断诸烦恼行。是名二种正行坚固菩提心</p><p>　　复次善男子。菩萨摩诃萨。复有二种正行坚固。何等为二。一者自调身行。二者调众生身行。善男子。是名菩萨摩诃萨二种正行坚固。</p><p>　　复次善男子。菩萨摩诃萨。复有二种正行坚固。何等为二。一者勤修习故得一切智。二者不修习故而得一切智。是名菩萨摩诃萨二种正行坚固。复次善男子。菩萨摩诃萨。复有二种正行坚固。何等为二。一者住地方便正行坚固。二者住地不动正行坚固。是名菩萨摩诃萨二种正行坚固</p><p>　　复次善男子。菩萨摩诃萨。复有二种正行坚固。何等为二。一者远离染地正行坚固。二者于地地方便自行圆满正行坚固。是名菩萨摩诃萨二种正行坚固。复次善男子。菩萨摩诃萨。复有二种正行坚固。何等为二。一者于声闻辟支佛地示现正行坚固。二者于佛菩提方便不退正行坚固。是名菩萨摩诃萨二种正行坚固。善男子。菩萨摩诃萨。以如是等正行坚固无量方便。当得阿耨多罗三藐三菩提。尔时世尊赞文殊师利童子言。善哉善哉。文殊师利。快说此语。说此法时。文殊师利无量<a href=\"/remen/tianren.html\" class=\"keylink\" target=\"_blank\">天人</a>阿修罗乾闼婆等一切大众。闻佛<a href=\"/remen/shuofa.html\" class=\"keylink\" target=\"_blank\">说法</a>信受<a href=\"/remen/dl.html\" class=\"keylink\" target=\"_blank\">顶礼</a>。<a href=\"/remen/huanxi.html\" class=\"keylink\" target=\"_blank\">欢喜</a>奉行象头精舍经</p></div>"
}]