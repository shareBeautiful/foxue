[{
    "title": "佛说法身经 第766部",
    "author": "宋 法贤 译",
    "html": "<div class=\"B1_text\"><p>佛<a href=\"/remen/shuofa.html\" class=\"keylink\" target=\"_blank\">说法</a>身经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿明教大师臣法贤奉 诏译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。于大众中以微妙音作如是言。诸佛如来有二种身。皆具河沙<a href=\"/remen/gongde.html\" class=\"keylink\" target=\"_blank\">功德</a>。何等为二。所谓<a href=\"/remen/huashen.html\" class=\"keylink\" target=\"_blank\">化身</a>法身。而化身者。示从父母所生。具三十二相八十种好。<a href=\"/remen/zhuangyan.html\" class=\"keylink\" target=\"_blank\">庄严</a>其身。以<a href=\"/remen/zhihui.html\" class=\"keylink\" target=\"_blank\">智慧</a>眼普观<a href=\"/remen/zhongsheng.html\" class=\"keylink\" target=\"_blank\">众生</a>。智者瞻仰心生适悦。三业清净。一一相好百福具足。如是庄严百千福聚。大丈夫相皆色蕴摄。又复具足十力。四无所畏。三不空法。三念住法。三不<a href=\"/remen/hufa.html\" class=\"keylink\" target=\"_blank\">护法</a>。四无量法。具大丈夫一一最胜那罗延力。如是略说如来应供正等正觉庄严功德具足<a href=\"/remen/yuanman.html\" class=\"keylink\" target=\"_blank\">圆满</a>。是名化身。又复诸佛如来应供正等正觉所有法身。不可思议不可称量。而无有人能广宣说。假使缘觉及诸声闻<a href=\"/remen/sheli.html\" class=\"keylink\" target=\"_blank\">舍利</a>弗等。最上利根善解深法。大智明达了种种义。而亦不能广大宣说法身功德。诸佛如来为<a href=\"/remen/sanjie.html\" class=\"keylink\" target=\"_blank\">三界</a>师。是大悲者。为诸众生作大利益。平等护念无所分别。住奢摩他毗钵舍那。而复善解三调伏法。善度四难。具四神足。而于长夜行四摄法。离于五欲超五趣苦。具六分法圆满<a href=\"/remen/liuboluomi.html\" class=\"keylink\" target=\"_blank\">六波罗蜜</a>。开七觉花演八正道。善解九种三摩钵底。具十智力。以此智力。名闻十方。是故称为第一义天。于时方处昼三夜三常善观察如是诸佛内功德法。无有能者而为广说。是故我今略说此法。是法身者。纯一无二无漏无为。应当<a href=\"/remen/xiuzheng.html\" class=\"keylink\" target=\"_blank\">修证</a>诸有为法从无为生。如是真实无净无染无念无依。离诸方便而与众生作大依止。一切众生所作行法无诸过失。是真善法离诸记念。于无边三摩地门。不动不摇而得<a href=\"/remen/jietuo.html\" class=\"keylink\" target=\"_blank\">解脱</a>。以二种奢摩他毗钵舍那。于欲离欲而得解脱。无明欲法以慧解脱。学无学法以念了知。以明解脱善达<a href=\"/remen/zixing.html\" class=\"keylink\" target=\"_blank\">自性</a>。而于诸法深能系念。善以阿钵底而生阿钵底法。善以三摩钵底而生三摩钵底法。于一切法无求无证。离此二法即无所缘复无所修而以尽智及无生智。毕竟成就三究竟法。三善根法。三方便门离诸<a href=\"/remen/wangxiang.html\" class=\"keylink\" target=\"_blank\">妄想</a>得真实生。了三种慧。谓<a href=\"/remen/wensixiu.html\" class=\"keylink\" target=\"_blank\">闻思修</a>。离三杂染。谓<a href=\"/remen/fannao.html\" class=\"keylink\" target=\"_blank\">烦恼</a>业苦。有三种三摩地谓空<a href=\"/remen/wuxiang.html\" class=\"keylink\" target=\"_blank\">无相</a>无愿。复名三解脱门。即空无相无愿解脱门。三种蕴法。谓<a href=\"/remen/jiedinghui.html\" class=\"keylink\" target=\"_blank\">戒定慧</a>蕴。三种学法。谓戒定慧学。有三种修。谓戒<a href=\"/foxue/changshi/153408.html\" class=\"keylink\" target=\"_blank\">修定</a><a href=\"/remen/xiuhui.html\" class=\"keylink\" target=\"_blank\">修慧</a>修。有学无学非有学非无学。有三种道。谓见道<a href=\"/remen/xiudao.html\" class=\"keylink\" target=\"_blank\">修道</a>无学道。有三种根。谓未知根已知根具知根。有三种行法。谓圣行天行梵行。有三分别谓蕴处界。了三法已获大福聚。<a href=\"/remen/zhengde.html\" class=\"keylink\" target=\"_blank\">证得</a>解脱寂静<a href=\"/remen/niepan.html\" class=\"keylink\" target=\"_blank\">涅盘</a>三不空念住。如来于诸众生平等覆护。三种蕴法。有三补特伽罗。谓上中下。诸佛如来具三种大悲。谓<a href=\"/remen/wuyuan.html\" class=\"keylink\" target=\"_blank\">无缘</a>大悲。微妙大悲。为一切众生大悲。有三种<a href=\"/remen/zizai.html\" class=\"keylink\" target=\"_blank\">自在</a>。谓身自在世自在法自在。有三不护法。谓诸如来身业清净离不净法。口业清净离不净法。意业清净离不净法。有三种剑。谓闻剑思剑修剑。有三种最上。谓定最上慧最上解脱最上。有三种界法。谓正断离欲寂灭。复有三界。谓欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>。有三种无学明。谓过去<a href=\"/remen/suming.html\" class=\"keylink\" target=\"_blank\">宿命</a>明。未来天眼明。现在漏尽明。有三种<a href=\"/remen/wuweifa.html\" class=\"keylink\" target=\"_blank\">无为法</a>。谓诸行<a href=\"/remen/wuchang.html\" class=\"keylink\" target=\"_blank\">无常</a>。诸法<a href=\"/remen/wuwo.html\" class=\"keylink\" target=\"_blank\">无我</a>。涅盘寂静。有三种<a href=\"/remen/puti.html\" class=\"keylink\" target=\"_blank\">菩提</a>。谓声闻菩提。缘觉菩提。无上菩提。有三种无学智。谓尽智无生智<a href=\"/remen/zhengjian.html\" class=\"keylink\" target=\"_blank\">正见</a>智。<a href=\"/remen/sanbao.html\" class=\"keylink\" target=\"_blank\">三宝</a>三归三最上智。<a href=\"/remen/sinianchu.html\" class=\"keylink\" target=\"_blank\">四念处</a>。四正断四神足。四<a href=\"/remen/xinxing1.html\" class=\"keylink\" target=\"_blank\">信心</a>法。四解脱句。有四种善法。谓第一义善。自性善。发起善。相应善。四种修法。四种智法。<a href=\"/remen/sishengdi.html\" class=\"keylink\" target=\"_blank\">四圣谛</a>法。四<a href=\"/remen/chanding.html\" class=\"keylink\" target=\"_blank\">禅定</a>。四轮藏。四法四依止。谓亲近善友。听闻<a href=\"/remen/zhengfa.html\" class=\"keylink\" target=\"_blank\">正法</a>。系念思惟。如理<a href=\"/remen/xiuxing.html\" class=\"keylink\" target=\"_blank\">修行</a>。复有四缘。谓<a href=\"/remen/yinyuan1.html\" class=\"keylink\" target=\"_blank\">因缘</a>。等无间缘。增上缘。所缘缘。四加行位。谓暖位顶位忍位世第一位。有四种道。谓方便道。无间道。解脱道。最胜道。四<a href=\"/remen/shamen.html\" class=\"keylink\" target=\"_blank\">沙门</a>果四种圣族。有四无量心。谓慈悲喜舍。复有四生四圣住。四记念四威仪。有四出生门。谓出入寂静正觉。复有四证位。有学<a href=\"/remen/wuyun.html\" class=\"keylink\" target=\"_blank\">五蕴</a>。五解脱处。五度生法。五圣智想。有五三摩地分。谓正断分。调伏分。离过分。离相分。离性分。复有五种最上分五现行。三摩钵底五蕴五界。复五取蕴六功德法六通六念复六种法五种离欲。六种修法。六见道位。六相续行。六证明想。七补特伽罗。七大丈夫行。七识住七觉支。七无过失法。七三摩地受用法。七种妙法。七种界分。七善解处。七种修道。八正道分。八种补特伽罗。八种别解脱戒。复八解脱八处八智八道八戒八会。及八种世法。如来相续真常<a href=\"/remen/jingjin.html\" class=\"keylink\" target=\"_blank\">精进</a>清净无所染着。复有九种过去三摩钵底。九信心法。九证得法。九名色灭九众生住。九种依法。九无漏地。九修道地。十种补特伽罗。谓四向四果第九缘觉。第十正等正觉。十大地善法。十种有学法。十如来力。十善业道。十恶业道。十种圣住。十如理作法。十一功德相好思念法。十一种起善解智具足法。十一种<a href=\"/remen/juzujie.html\" class=\"keylink\" target=\"_blank\">具足戒</a>法。十二种出生言辞。十二处十二缘十二<a href=\"/remen/shana.html\" class=\"keylink\" target=\"_blank\">刹那</a>会证得圣法。十三喜法。十三出生法。十三作业地。十四种化心。十五心见道。十六心<a href=\"/remen/zhengnian.html\" class=\"keylink\" target=\"_blank\">正念</a>。十七种相有学。十七乐欲相。十八界十八不共法。十九分别地。二十二根。三十七菩提分法。谓四念处四正断四神足五根五力七觉支八正道。四十四智法。复七十七智法。百六十二道。是谓修地。如是等无量无边相续真常之法离诸烦恼。甚深广大微妙难思。是大智者如实了知。而此<a href=\"/remen/fofa.html\" class=\"keylink\" target=\"_blank\">佛法</a>乃是殑伽沙数正等正觉殊妙之法。是平等法若有求证正等觉智。诸苾刍苾刍尼优婆塞优婆夷。及诸外道尼干子等。具正智者如实了知。复为众生广大宣说。如佛所化令无量无边阿僧祇众生。悉皆证得寂静<a href=\"/remen/wuwei.html\" class=\"keylink\" target=\"_blank\">无畏</a>究竟涅盘</p></div>"
}]