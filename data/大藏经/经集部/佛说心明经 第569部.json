[{
    "title": "佛说心明经 第569部",
    "author": "竺法护 译",
    "html": "<div class=\"B1_text\"><p>佛说心明经 一卷</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛游王舍城灵鹫山。与五百<a href=\"/remen/biqiu.html\" class=\"keylink\" target=\"_blank\">比丘</a>四部众俱。佛以晨旦着衣持钵。往至一县而行分卫。诸天龙神追于上侍。到梵志馆门外而住。佛放大光普昭十方。时梵志妇执爨炊饭。见光照身身得安隐。解悍无量心自念言。今此光耀不似日月释梵四王诸天之明。躬荷熙怡不能自胜。还顾见佛端正殊好。如星中月奇相巍巍。众好具足诸根澹泊。无有衰入建最上寂。得第一定如日初出现于山岗。如转轮王临幸大殿补臣翼从。又若帝释显据忉利。犹梵天王于第七尊。如高山雪冏灼普现。倍加踊跃重自惟忖。今得睹佛及<a href=\"/remen/fodizi.html\" class=\"keylink\" target=\"_blank\">佛弟子</a>诚副宿愿。欲以食馔奉进正觉。隐察愚夫不信<a href=\"/remen/daode.html\" class=\"keylink\" target=\"_blank\">道德</a>。志在邪疑六十二见。见妾所施必兴结恨。<a href=\"/remen/suming.html\" class=\"keylink\" target=\"_blank\">宿命</a>愆咎失雄猛男。婴坠女像羁制于人。欲施圣尊不得由已。宜顺护意当如之何。便即箄饭取汁一杓以用上佛。佛之威神。钵中自然有百味食。佛时达嚫。口叹颂曰</p><p>假以马百疋金银挍鞍勒</p><p>用惠施于人不如杓饭汁</p><p>设以七宝车载满诸珍琦</p><p>杓饭汁施佛其福过于彼</p><p>若施白象百明珠璎珞饰</p><p>供佛一杓汁其福超彼上</p><p>如圣转轮王普贤玉女后</p><p>端正无有比七宝璎珞身</p><p>如是之妙类其数各有百</p><p>悉以配施人不如一杓汁</p><p>于时梵志静住而听闻佛所叹。心怀疑惑前问佛言。一杓饭汁何所直也而乃称赞。若干宝施象马车乘。不可呰毁而云不如杓饭汁施。斯之饭汁不直一钱。然乃咨嗟若干亿倍孰当信哉</p><p>于是<a href=\"/remen/shizun.html\" class=\"keylink\" target=\"_blank\">世尊</a>。寻即显露广长之舌。以覆其面上至梵天。告梵志曰。吾从无数亿百千劫。常行至诚<a href=\"/remen/liudu.html\" class=\"keylink\" target=\"_blank\">六度</a>无极。施诸所安有而不惜乃获斯舌。宁以<a href=\"/remen/wangyu.html\" class=\"keylink\" target=\"_blank\">妄语</a>能致之乎。吾欲问卿至诚答之。曾颇往返舍卫罗阅。中路有树名尼拘类。荫庇人众五百乘车乎。对曰唯然。有是树我所见也。世尊又问其子大如。答曰形如芥子。佛告梵志。卿真两舌。实如芥子树何巨乎。对曰审尔不敢欺也。佛又告曰。种如芥子生树广大。地之生殖适无所置所覆弥广。乃况如来无上至真等正觉。无量福会普胜者哉。<a href=\"/remen/jiedinghui.html\" class=\"keylink\" target=\"_blank\">戒定慧</a><a href=\"/remen/jietuo.html\" class=\"keylink\" target=\"_blank\">解脱</a>解脱知见事。大慈弘哀无所不济。以馔供献功祚难计。梵志默然无以加报。时佛乃笑。五色光从口出。照十方五趣之类。天欲止人心喜。饿鬼饱<a href=\"/remen/diyu.html\" class=\"keylink\" target=\"_blank\">地狱</a>痛息。畜生意开罪除。寻光来诣佛所。诸佛笑法皆有常瑞。授菩萨决。遍照十方光从顶入。授缘觉莂光入面门。授声闻莂光入肩斗。说生天事光从[〦/(刀*ㄚ*(留-刀-田))/肉]入。说降人中光从膝入。说趣三苦从足心入。诸佛之欣。不以欲笑。不以嗔笑。不以痴笑。不放逸笑。不利欲笑。不荣贵笑。不富饶笑。今佛普等愍伤群萌。行大慈笑无斯七也。贤者阿难分别七法。知法解义晓时了节畅众会事。自省己身明众人根。即从座起更整衣服长跪问佛。佛何因笑愿说其意。佛告阿难。见梵志妇发大意乎。对曰已见。佛言。斯妇寿终。当转女像得为男子。生于天上诸天中尊。下生<a href=\"/remen/shijian.html\" class=\"keylink\" target=\"_blank\">世间</a>为人中上。解深妙法如幻如化如水中月影响野马。却三十劫当得作佛。名曰心明如来至真等正觉明行成为善逝世间解无上士道法御<a href=\"/remen/tianren.html\" class=\"keylink\" target=\"_blank\">天人</a>师号佛世尊。梵志心伏五体投地克心自责。忏曰。我如小儿愚痴闇冥。怀疑犹豫不识大圣。口出粗言唯原罪衅佛言。善哉善哉。若自见过归命于佛。于道法律悔殃尘者。其咎损减福增日滋。梵志进启。唯垂大哀加恩矜摄令得<a href=\"/remen/chujia.html\" class=\"keylink\" target=\"_blank\">出家</a>。佛即纳受以为<a href=\"/remen/shamen.html\" class=\"keylink\" target=\"_blank\">沙门</a>。须发则除法衣在身。于时世尊。讲<a href=\"/remen/sishengdi.html\" class=\"keylink\" target=\"_blank\">四圣谛</a>苦习尽道。梵志踊跃漏尽意解。佛说如是。贤者阿难。诸四部众。天人龙神。皆发道意。<a href=\"/remen/huanxi.html\" class=\"keylink\" target=\"_blank\">欢喜</a>稽首佛说心明经</p></div>"
}]