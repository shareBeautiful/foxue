[{
    "title": "佛说逝童子经 第527部",
    "author": "沙门支法度 译",
    "html": "<div class=\"B1_text\"><p>佛说逝童子经</p><p>西晋<a href=\"/remen/shamen.html\" class=\"keylink\" target=\"_blank\">沙门</a>支法度译</p><p>闻如是。一时佛在罗阅只耆阇崛山中。平旦从诸<a href=\"/remen/biqiu.html\" class=\"keylink\" target=\"_blank\">比丘</a>。被<a href=\"/remen/jiasha.html\" class=\"keylink\" target=\"_blank\">袈裟</a>持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中<a href=\"/remen/huanxi.html\" class=\"keylink\" target=\"_blank\">欢喜</a>肃然而敬。便趋上堂为母说偈言</p><p>金光色百余希此所见闻</p><p>今来住在外当给其所求</p><p>威仪过梵王光颜殊诸天</p><p>哀我故来耳愿以持与之</p><p>其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言</p><p>譬如人见火端自投其中</p><p>不善向佛者自贼亦如是</p><p><a href=\"/remen/tianren.html\" class=\"keylink\" target=\"_blank\">天人</a>中独尊至圣无复上</p><p>是最可<a href=\"/remen/gongyang.html\" class=\"keylink\" target=\"_blank\">供养</a>施必得大利</p><p>今所有食分愿取用与我</p><p>欲以奉上尊此欢难常值</p><p>其母即以所有好衣及食具与逝。逝持出诣佛所。以头面着地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言</p><p>汝以伏悭意能善修治施</p><p>今日供养佛所念莫不吉</p><p>逝闻佛所语。即自说偈言</p><p>我不愿富贵亦弗望释梵</p><p>但愿最<a href=\"/remen/zhihui.html\" class=\"keylink\" target=\"_blank\">智慧</a>如佛而无上</p><p>尔时天帝释。下立逝前说偈言</p><p>才用一<a href=\"/remen/bushi.html\" class=\"keylink\" target=\"_blank\">布施</a>欲求佛者难</p><p>道常世世施积若须弥宝</p><p>经历千亿劫恒行慈爱心</p><p>不可以一施得觉无上道</p><p>逝即答天帝释。说偈言</p><p>譬如大工匠欲伐巨木者</p><p>犹不一下斧便以断大树</p><p>斧斫稍以渐可尽太山木</p><p>剥业从微得求道亦如是</p><p>明不用一施而得成大道</p><p>我有信<a href=\"/remen/jingjin.html\" class=\"keylink\" target=\"_blank\">精进</a>必为<a href=\"/remen/shijian.html\" class=\"keylink\" target=\"_blank\">世间</a>将</p><p>天帝释复为逝。说偈言</p><p>不如求尊天释梵易可得</p><p>鲜能应<a href=\"/remen/fofa.html\" class=\"keylink\" target=\"_blank\">佛法</a>佛道甚难得</p><p>逝答天帝释。说偈言</p><p>设使一天下满中火洞然</p><p>吾以身遍投终不舍佛意</p><p>假令一切人皆共贼害我</p><p>愿常慈心向终不废大道</p><p>脆哉释梵天彼皆为死法</p><p>愿归一切智勇若师子雄</p><p>天帝释复为逝。说一偈言</p><p>快哉得善利乃有敬在佛</p><p>专精向大道想汝必作佛</p><p>逝答天帝释。说偈言</p><p>天王且勿疑于斯无上道</p><p>精进吾匪懈会于世为佛</p><p>于是天帝释默然。时佛为逝说偈言</p><p>汝已于往世敬事八千佛</p><p>心常愿大道欲得安群生</p><p>后十二亿劫终不堕恶过</p><p>但多修德善恒以兴尊意</p><p>汝当百亿返作王遮迦越</p><p>亦为四天王每辄行<a href=\"/remen/zhengfa.html\" class=\"keylink\" target=\"_blank\">正法</a></p><p>又当为帝释未常远梵行</p><p>后生兜术天然则<a href=\"/remen/daode.html\" class=\"keylink\" target=\"_blank\">道德</a>成</p><p>当居千国界中央得作佛</p><p>名曰须弥劫一切莫不事</p><p>千国各横广四百八十里</p><p>宫墙之严饰一切皆以宝</p><p>初会<a href=\"/remen/shuofa.html\" class=\"keylink\" target=\"_blank\">说法</a>时六十千亿人</p><p>为<a href=\"/remen/dizi.html\" class=\"keylink\" target=\"_blank\">弟子</a>得度皆得阿罗汉</p><p>再会说经时四十千亿人</p><p>皆入罗汉慧所度佛甚众</p><p>三会说经时所度甚众多</p><p>离垢入净慧悉得无所著</p><p>是时佛刹中无有乱恶众</p><p>皆悉向道法一切行忠直</p><p>疾病之忧苦都已无是鬼</p><p>时人皆和睦展转相念安</p><p>天日三时两才足掩土尘</p><p>寒暑常调适度人若干种</p><p>族姓之男女若欲兴善意</p><p>敬爱于佛者供养当如此</p><p>吾今敷演是菩萨所当行</p><p>面于正觉前即得佛慧眼</p><p>诸佛无有数经法不可尽</p><p>若以无数敬<a href=\"/remen/fubao.html\" class=\"keylink\" target=\"_blank\">福报</a>亦无量</p><p>佛说是决已。迦罗越子逝。天帝释。及诸比丘。闻经欢喜。皆前为佛作礼而去逝童子经</p></div>"
}]