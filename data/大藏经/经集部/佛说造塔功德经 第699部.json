[{
    "title": "佛说造塔功德经 第699部",
    "author": "地婆诃罗 译",
    "html": "<div class=\"B1_text\"><p>佛说造塔<a href=\"/remen/gongde.html\" class=\"keylink\" target=\"_blank\">功德</a>经 序言</p><p>夫塔者梵之称。译者谓之坟。或方或圆。厥制多绪。乍琢乍璞。文质异宜。并以封树遗灵。扃钤法藏。冀表河砂之德。庶酬尘劫之劳。岂伊弓剑衣冠。言申永慕。禹陵孔壁。用显缄藏而已哉。将有量等大千。覆<a href=\"/remen/sanjie.html\" class=\"keylink\" target=\"_blank\">三界</a>而高梵世。取均庵果。偶枣叶而譬针锋。洪纤两途。福应无二。大小千计。净心终一。何只黄金白玉。架逈争晖。火齐水精。浮空竞彩。夕振祥飙之响。入镂铎以流清。晨霏仙露之甘。上雕盘以凝泫。至乃位隆三果。勋重四禅。高升有顶之宫。行届无灾之地。斯教之弘旨也。此经以永隆元年冬十一月十五日。请<a href=\"/remen/tianzhu.html\" class=\"keylink\" target=\"_blank\">天竺</a>法师地婆诃罗。与西明寺<a href=\"/remen/shamen.html\" class=\"keylink\" target=\"_blank\">沙门</a>圆测等五人。于弘福道场。奉</p><p>诏宣译。至其年十二月八日终其文义。庶斯法宝周给大千。俾彼慧灯照融三界。云尔</p><p>佛说造塔功德经</p><p>大唐中天竺<a href=\"/remen/sanzang.html\" class=\"keylink\" target=\"_blank\">三藏</a>法师地婆诃罗唐言日照译</p><p>如是我闻。一时佛在忉利天宫白玉座上。与大<a href=\"/remen/biqiu.html\" class=\"keylink\" target=\"_blank\">比丘</a>大菩萨等。及彼天主无量众俱。时大梵天王那罗延天大<a href=\"/remen/zizai.html\" class=\"keylink\" target=\"_blank\">自在</a>天及五乾闼婆王等。各与眷属俱来至佛所。欲问如来造塔之法。及塔所生功德之量。会中有菩萨名观世音。知其意即从座起。偏袒右肩右膝着地。合掌向佛而作是言。<a href=\"/remen/shizun.html\" class=\"keylink\" target=\"_blank\">世尊</a>。今此诸天乾闼婆等故来至此。欲请如来造塔之法。及塔所生功德之量。唯愿世尊为彼解说。利益一切无量<a href=\"/remen/zhongsheng.html\" class=\"keylink\" target=\"_blank\">众生</a>。尔时世尊告<a href=\"/remen/gsyps.html\" class=\"keylink\" target=\"_blank\">观世音菩萨</a>言。善男子。若此现在诸天众等。及未来世一切众生。随所在方未有塔处。能于其中建立之者。其状高妙出过三界。乃至至小如庵罗果。所有表刹上至梵天。乃至至小犹如针等。所有轮盖覆彼大千。乃至至小犹如枣叶。于彼塔内藏掩如来。所有<a href=\"/remen/sheli.html\" class=\"keylink\" target=\"_blank\">舍利</a>发牙髭爪下至一分。或置如来所有法藏十二部经。下至于一四句偈。其人功德如彼梵天。命终之后生于梵世。于彼寿尽生五净居。与彼诸天等无有异。善男子。如我所说如是之事。是彼塔量功德<a href=\"/remen/yinyuan1.html\" class=\"keylink\" target=\"_blank\">因缘</a>。汝诸天等应当修学</p><p>尔时观世音菩萨复白佛言。世尊。如向所说。安置舍利及以法藏。我已<a href=\"/remen/shouchi.html\" class=\"keylink\" target=\"_blank\">受持</a>。不审如来四句之义。唯愿为我分别演说。尔时世尊说是偈言</p><p>诸法因缘生我说是因缘</p><p>因缘尽故灭我作如是说</p><p>善男子。如是偈义名<a href=\"/remen/fofa.html\" class=\"keylink\" target=\"_blank\">佛法</a>身。汝当书写置彼塔内。何以故。一切因缘及所生法性空寂故。是故我说名为法身。若有众生解了如是因缘之义。当知是人即为见佛</p><p>尔时观世音菩萨。及彼诸天一切大众乾闼婆等闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>信受奉行</p></div>"
}]