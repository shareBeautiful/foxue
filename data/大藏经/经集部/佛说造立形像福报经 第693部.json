[{
    "title": "佛说造立形像福报经 第693部",
    "author": "未知",
    "html": "<div class=\"B1_text\"><p>佛说造立形像<a href=\"/remen/fubao.html\" class=\"keylink\" target=\"_blank\">福报</a>经</p><p>阙译人名附东晋录</p><p>佛至拘罗惧国。有诸树园主名拘翼。时国王名优填。年始十四。闻佛当来。王即敕傍臣左右皆悉严驾。王行迎佛。遥见<a href=\"/remen/shizun.html\" class=\"keylink\" target=\"_blank\">世尊</a>心中踊跃。极大<a href=\"/remen/huanxi.html\" class=\"keylink\" target=\"_blank\">欢喜</a>止车下步。罢却左右傍臣侍从及持盖者。即前迎趣便以头面着地。作礼起复前行。如是至三佛言来前。王复前到以头面着佛足起绕三匝。长跪叉手白佛言。天上天下诸<a href=\"/remen/tianren.html\" class=\"keylink\" target=\"_blank\">天人</a>民无及佛者。今佛面目身体行步。光明巍巍好乃如是。我今视佛无有厌极。佛是天上天下诸天人民之大师也。佛所慈心哀救甚多。佛默然不应。王复白佛言。人作善者此之福祐当何所获。佛去已后我恐不复见佛。今欲作佛形像。恭敬承事得何福报。愿佛哀愍为我说之我欲闻知。尔时佛告年少王。汝所问大善。谛听吾说以着心中。王即稽首言。受教。佛告王曰。若有作佛形像所得福祐。我今悉当为汝说之。王言诺。受恩佛言。天下人民能作佛形像者。其后世世所生之处。眼目净洁面貌端政。身体手足常好柔濡。生于天上亦复净洁诸天中胜眼目面貌甚好无比。作佛形像其福如是。作佛形像所生之处无有诸恶。身体具足死后得生第七梵天上。复诸天中形貌端政绝好无比。为诸天所敬。作佛形像其福如是。作佛形像后世常生势尊贵家。受其气力与世绝异。在所生处不堕贫家。作佛形像其福如是。作佛形像。后世所生身形殊妙。紫磨金色端政无比。常为众人所共敬爱。作佛形像其福如是。作佛形像。后世生处常在富贵之家。财产珍宝不可称数。常为父母兄弟宗族之所爱重。作佛形像其福如是。作佛形像。后世若生。阎浮提中。常生帝王公侯贤善之家。作佛形像其福如是。作佛形像。后世得作帝王特尊胜诸国王。当为诸王之所归仰。作佛形像其福如是。作佛形像。后世得作遮迦越王。四天下诸王皆臣属之。作佛形像其福如是。作佛形像。后世得作遮迦越王。飞行天上复下自恣。在所施为无所不至。作佛形像其福如是。作佛形像。后世生于第七梵天。寿一劫余<a href=\"/remen/zhihui.html\" class=\"keylink\" target=\"_blank\">智慧</a>尊胜无上无能及者。作佛形像其福如是。于梵天寿尽当复来下。生于<a href=\"/remen/xiaoshun.html\" class=\"keylink\" target=\"_blank\">孝顺</a>有道法家。作佛形像其福如是。作佛形像。后所生处常为父母之所爱重。寿终复得生于天上。作佛形像其福如是。作佛形像。死后不复堕三恶道。当自守意常欲求佛。作佛形像。后世生处尊重于经。意欲常持杂好香华杂好缯彩灯火光明诸天下中名好珍宝奉上佛塔。后无数劫。会当得佛<a href=\"/remen/niepan.html\" class=\"keylink\" target=\"_blank\">涅槃</a>之道。人有出意持妙珍宝所爱重物奉上佛者。非余凡人。皆是前世作佛形像者。习<a href=\"/remen/pusadao.html\" class=\"keylink\" target=\"_blank\">菩萨道</a>者。作佛形像其福如是。作佛形像其福无量。无穷尽时不可称数。如是四天下江河海水尚可升量。作佛形像其福甚多。多四天下江河海水过出十倍。后世所生常护佛道。作佛形像譬如天雨人有好舍无所忧畏。作佛形像。死后不复入于<a href=\"/remen/diyu.html\" class=\"keylink\" target=\"_blank\">地狱</a>畜生饿鬼诸恶道中。其有<a href=\"/remen/zhongsheng.html\" class=\"keylink\" target=\"_blank\">众生</a>见佛形像生恭敬心。叉手自归佛塔<a href=\"/remen/sheli.html\" class=\"keylink\" target=\"_blank\">舍利</a>者。死后百劫不复入于地狱畜生饿鬼道中。死即生天。天上寿终。复生<a href=\"/remen/shijian.html\" class=\"keylink\" target=\"_blank\">世间</a>势富之家。如是受福不可称数。会当得佛涅槃之道。佛告优填王。人作善者作佛形像。其福祐<a href=\"/remen/gongde.html\" class=\"keylink\" target=\"_blank\">功德</a>如是终不唐苦。尔时优填王以偈赞佛</p><p>佛者大<a href=\"/remen/shengren.html\" class=\"keylink\" target=\"_blank\">圣人</a>为众生<a href=\"/remen/shuofa.html\" class=\"keylink\" target=\"_blank\">说法</a></p><p>拘深瞿师园优填叉手问</p><p>闻<a href=\"/remen/fanyin.html\" class=\"keylink\" target=\"_blank\">梵音</a>审谛不动百福成</p><p>作佛形像者得何等福报</p><p>尔时世尊说偈答曰</p><p>王谛听吾说福地恢上土</p><p>福德无过者作佛形像报</p><p>恒生大富家尊贵无极珍</p><p>眷属常恭敬作佛形像报</p><p>世世身无患常得天眼报</p><p>无比绀青色作佛形像报</p><p>父母见欢忻端政威德重</p><p>爱乐终无厌作佛形像报</p><p>金色身焰光犹妙师子像</p><p>众生见欢喜作佛形像报</p><p>阎浮提大姓刹利<a href=\"/remen/poluomen.html\" class=\"keylink\" target=\"_blank\">婆罗门</a></p><p>福人于中生作佛形像报</p><p>不生边地国不盲不丑陋</p><p>六情常完具作佛形像报</p><p><a href=\"/remen/linzhong.html\" class=\"keylink\" target=\"_blank\">临终</a>识<a href=\"/remen/suming.html\" class=\"keylink\" target=\"_blank\">宿命</a>见佛在其前</p><p>不觉死时苦作佛形像报</p><p>作大名闻王金轮飞行帝</p><p>典主四天下作佛形像报</p><p>作释天名因神足典第二</p><p>三十三天奉作佛形像报</p><p>此过出欲界作梵梵天王</p><p>迦夷众梵恭作佛形像报</p><p>受福正如是若能刻画作</p><p>天地尚可称此福不可量</p><p>是故<a href=\"/remen/gongyang.html\" class=\"keylink\" target=\"_blank\">供养</a>佛华香香汁涂</p><p>供养大士者得漏尽无为</p><p>佛说经竟王大欢喜。即起前以头面着佛足而起。<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。及其五百傍臣左右。皆起欢喜为佛作礼。后皆<a href=\"/remen/wangsheng.html\" class=\"keylink\" target=\"_blank\">往生</a>阿弥陀佛国。作大菩萨最尊第一。优填王闻其所说。欢喜受解。即得须陀洹道</p></div>"
}]