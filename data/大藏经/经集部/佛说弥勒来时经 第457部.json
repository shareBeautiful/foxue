[{
    "title": "佛说弥勒来时经 第457部",
    "author": "未知",
    "html": "<div class=\"B1_text\"><p>佛说<a href=\"/remen/mile.html\" class=\"keylink\" target=\"_blank\">弥勒</a>来时经</p><p>失译人名附东晋录</p><p><a href=\"/remen/sheli.html\" class=\"keylink\" target=\"_blank\">舍利</a>弗者。是佛第一<a href=\"/remen/dizi.html\" class=\"keylink\" target=\"_blank\">弟子</a>。以慈心念天下。往到佛所。前长跪叉手问言。佛常言。佛去后当有弥勒来。愿欲从佛闻之。佛言。<a href=\"/remen/milefo.html\" class=\"keylink\" target=\"_blank\">弥勒佛</a>欲来出时。阎浮利内地山树草木皆焦尽。于今阎浮利地。周匝六十万里。弥勒出时阎浮利地东西长四十万里。南北广三十二万里。地皆当生五种果蓏。四海内无山陵嵠谷。地平如砥树木皆长大。当是时人民少贪淫嗔恚愚痴者。人民众多聚落家居。鸡鸣展转相闻。人民皆寿八万四千岁。女人五百岁乃行嫁。人民无病痛者。尽天下人有三病。一者意欲有所得。二者饥渴。三者年老。人民面目皆桃花色。人民皆敬重。有城名鸡头末。鸡头末城者当王国治。城周匝四百八十里。以土筑城。复以板着城。复以金银琉璃水精珍宝着城。四面各十二门。门皆刻镂。复以金银琉璃水精珍宝着之。国王名僧罗。四海内皆属僧罗。行即飞行。所可行处。人民鬼神皆倾侧。城有四宝。一者金。有龙守之。龙名倪[掾/虫][金*逢]。主护金。龙所居山地名犍陀。二者银。其国中复有守龙名幡头三者明月珠。所生地处名须渐。守珍龙名宾竭。四者琉璃。所生城名氾罗那夷。有一<a href=\"/remen/poluomen.html\" class=\"keylink\" target=\"_blank\">婆罗门</a>名须凡。当为弥勒作父。弥勒母名摩诃越题。弥勒当为作子。弥勒者种当作婆罗门。身有三十二相八十种好。身长十六丈。弥勒生堕城地。目彻视万里内。头中日光照四千里。弥勒得道为佛时。于龙华树下坐。树高四十里。广亦四十里。弥勒得佛时。有八万四千婆罗门。皆往到弥勒所师事之。则弃家作<a href=\"/remen/shamen.html\" class=\"keylink\" target=\"_blank\">沙门</a>。弥勒到树下坐。用四月八日明星出时得佛道。国王僧罗闻弥勒得佛。则将八十四王。皆弃国捐王以国付太子。共到弥勒佛所。皆除须发为沙门。复有千八百婆罗门。皆到弥勒佛所作沙门。弥勒父母亦在其中。复有圣婆罗门千八十四人。皆复到弥勒佛所作沙门。国有大豪贤者。名须檀。人呼须达。复呼人民。以黄金持与弥勒佛及诸沙门。名声日布方远。须达复将贤善人万四千人。到弥勒佛所作沙门。复有兄弟二人。兄名鼓达。弟名扶兰。兄弟皆言。我曹何为是<a href=\"/remen/shijian.html\" class=\"keylink\" target=\"_blank\">世间</a>。宁可俱到佛所求作沙门耶。兄弟皆言。我善便到弥勒佛所作沙门。复有小女人辈八万四千人。身皆着好衣白珠金银璎珞。俱到弥勒佛所。皆脱着身珍宝以着地。白佛言。我曹欲持是上佛及诸沙门。我欲从佛作<a href=\"/remen/biqiuni.html\" class=\"keylink\" target=\"_blank\">比丘尼</a>。佛即令作<a href=\"/remen/biqiu.html\" class=\"keylink\" target=\"_blank\">比丘</a>尼。弥勒佛坐为诸比丘僧比丘尼说。皆是释迦文佛时。诵经者。慈心者。<a href=\"/remen/bushi.html\" class=\"keylink\" target=\"_blank\">布施</a>者。不嗔恚者。作佛图寺者。持佛骨着塔中者。<a href=\"/remen/shaoxiang.html\" class=\"keylink\" target=\"_blank\">烧香</a>者。然灯者。悬缯者。散花者。<a href=\"/remen/dujing.html\" class=\"keylink\" target=\"_blank\">读经</a>者。是诸比丘尼。皆释迦文佛时人。持戒者。至诚者。于今皆来会是闻。诸比丘所说经处者。皆于龙华树下得道</p><p>弥勒佛初一会说经时。有九十六亿人。皆得阿罗汉道</p><p>第二会说经时。有九十四亿比丘。皆得阿罗汉</p><p>第三会说经。九十二亿沙门。皆得阿罗汉。举天上诸天。皆当持花散弥勒身上</p><p>弥勒佛当将诸阿罗汉。至鸡头末王所治城。王皆内宫中饭食。举城皆明夜时如昼日。弥勒于宫中坐说经言。语不可不作。道不可不学。经不可不赞。佛说经已。诸比丘及王百官。皆当奉行<a href=\"/fojing/\" class=\"keylink\" target=\"_blank\">佛经</a>戒皆得度世。佛说如是。弥勒佛却后六十亿残六十万岁当来下佛说弥勒来时经</p></div>"
}]