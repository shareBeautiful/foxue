[{
    "title": "佛说分别缘生经 第718部",
    "author": "法天 译",
    "html": "<div class=\"B1_text\"><p>佛说分别缘生经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试鸿胪卿传教大师臣法天奉 诏译</p><p>如是我闻。一时佛在乌卢尾螺池边。泥连河侧。<a href=\"/remen/puti.html\" class=\"keylink\" target=\"_blank\">菩提</a>树下。<a href=\"/remen/chengfo.html\" class=\"keylink\" target=\"_blank\">成佛</a>未久。独止其中。心生思念。<a href=\"/remen/shijian.html\" class=\"keylink\" target=\"_blank\">世间</a>苦法。无能免者。无能怖者。决定实有。如是观察。是大义利。世间乐法。亦复如是。无能免者。无能厌者。决定实有。如是观察。是大义利。又复思惟。所有世间。<a href=\"/remen/tianren.html\" class=\"keylink\" target=\"_blank\">天人</a>魔梵<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>等界中。而于此法。不能了知。若复有人。善能思惟。警觉苦乐。如是了达。非究竟法。常所思念。依法<a href=\"/remen/xiuxing.html\" class=\"keylink\" target=\"_blank\">修行</a>。是人当得具足<a href=\"/remen/jiedinghui.html\" class=\"keylink\" target=\"_blank\">戒定慧</a><a href=\"/remen/jietuo.html\" class=\"keylink\" target=\"_blank\">解脱</a>解脱知见等法。所有过去未来诸佛。皆悉觉知世间苦乐。一一了知。<a href=\"/remen/rufa.html\" class=\"keylink\" target=\"_blank\">如法</a>修行。以自行力。而成正觉。何以故。此法未曾有。无能了知者。所有过去。如来应供正等正觉。皆于此法。一一了知。如法修行。乃成正觉。未来世中。如来应供正等正觉。如是世间苦乐等法。一一了知。如法修行。乃圆<a href=\"/remen/daoguo.html\" class=\"keylink\" target=\"_blank\">道果</a></p><p>尔时娑婆界主。大梵天王。以佛威力故。知佛所念。譬如力士屈伸臂顷。离梵天界。来诣佛所。修敬毕已。住立佛前。而白佛言。<a href=\"/remen/shizun.html\" class=\"keylink\" target=\"_blank\">世尊</a>。佛所思念。如是如是。世间苦乐。无能免者。是大义利。过去未来。亦复如是。于天人魔梵界中。唯佛世尊。一一了知。若增若减。若善若恶。悉能分别。缘生之法。以佛智力。如实了知。佛言梵王。如是如是。世间<a href=\"/remen/zhongsheng.html\" class=\"keylink\" target=\"_blank\">众生</a>。于一切法。无智无识。不能了知。无明痴暗之所覆闭。是为无明。从无明缘而生于行。行有三种。谓身口意。复从行缘而生于识。识有六种。谓眼识耳识鼻识舌识身识<a href=\"/remen/yishi.html\" class=\"keylink\" target=\"_blank\">意识</a>。从于识缘而生名色。名者除色。各有四种。谓受想行识。色者所谓四大。一切色法。由四大生。如是色蕴名蕴二种。是为名色。从名色缘生于六处。内六处者。有其六种。谓眼处耳处鼻处舌处身处意处。从六处缘。复生于触。触有六种。谓眼触耳触鼻触舌触身触意触。复从触缘而生于受。受有三种。谓乐受苦受不苦不乐受。复从受缘而生于爱。爱有三种。谓欲爱色爱无色爱。复从爱缘而生于取。取有四种。所谓欲取见取戒禁取我语取。复从取缘而生于有。有者三种。谓欲有色有无色有。从有为缘即有生法。其生法者。谓众生界。随蕴生起。处处差别。生异灭法。常所迁易。从生为本有蕴有界有处乃至命根等法。是名为生。从生为缘而有老死。老者所谓<a href=\"/remen/xinshi.html%09\" class=\"keylink\" target=\"_blank\">心识</a>昏昧。发白面皱。气力劣弱。呻吟喘息。身体羸劣。乃至诸根而悉衰朽。是名为老。死复何相。死者谓诸众生界趣差别。悉归<a href=\"/remen/wuchang.html\" class=\"keylink\" target=\"_blank\">无常</a>。寿限终尽。舍于暖触。命根灭已。诸蕴亦舍。四大离散。是名为死。如前所说。老与死法。是为二种。如是所说。即名分别缘生之法。若诸众生。能了知者。是人当得具足五分法身。尔时梵王。闻佛所说缘生法已。<a href=\"/remen/lifo.html\" class=\"keylink\" target=\"_blank\">礼佛</a>而退。还梵天界</p></div>"
}]