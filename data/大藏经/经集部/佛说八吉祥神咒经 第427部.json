[{
    "title": "佛说八吉祥神咒经 第427部",
    "author": "支谦 译",
    "html": "<div class=\"B1_text\"><p>　　佛说八吉祥神咒经</p><p>　　吴月氏优婆塞支谦译</p><p>　　闻如是。一时佛在罗阅只耆阇崛山中。与千二百五十<a href=\"/remen/biqiu.html\" class=\"keylink\" target=\"_blank\">比丘</a>俱。菩萨千人皆<a href=\"/remen/mile.html\" class=\"keylink\" target=\"_blank\">弥勒</a>等。佛告贤者<a href=\"/remen/sheli.html\" class=\"keylink\" target=\"_blank\">舍利</a>弗及诸比丘。皆一心听。佛告贤者舍利弗。东方去是一恒沙。有佛名安隐嘱累满具足王如来至真无所著最正觉。今现在<a href=\"/remen/shuofa.html\" class=\"keylink\" target=\"_blank\">说法</a>。其世界名曰满所愿聚。去是二恒沙。有佛名绀琉璃具足王如来无所著最正觉。今现在说法。其世界名曰慈哀光明。去是三恒沙。有佛名劝助众善具足王如来无所著最正觉。今现在说法。其世界名曰<a href=\"/remen/huanxi.html\" class=\"keylink\" target=\"_blank\">欢喜</a>快乐。去是四恒沙。有佛名曰无忧德具足王如来无所著最正觉。今现在说法。其世界名曰一切乐入。去是五恒沙。有佛名药师具足王如来无所著最正觉。今现在说法。其世界名曰满一切珍宝法。去是六恒沙。有佛名曰莲华具足王如来无所著最正觉。今现在说法。其世界名曰满香名闻。去是七恒沙。有佛名算择合会具足王如来无所著最正觉。今现在说法。其世界名曰一切解说音声远闻。去是八恒沙。有佛名解散一切缚具足王如来无所著最正觉。今现在说法。其世界名曰一切<a href=\"/remen/jietuo.html\" class=\"keylink\" target=\"_blank\">解脱</a></p><p>　　佛告贤者舍利弗。此诸佛如来无所著过四道不受最正觉。其国土清净无五浊。无爱欲无意垢。若有善男子善女人。闻此八佛及国土名。<a href=\"/remen/shouchi.html\" class=\"keylink\" target=\"_blank\">受持</a>奉行讽诵。广为他人解说其义者终不愚痴。口之所言无有失误。相好具足无所缺减。无央数年不为乏少。是人终不堕太山<a href=\"/remen/diyu.html\" class=\"keylink\" target=\"_blank\">地狱</a>饿鬼畜生中也。是人终不望取罗汉辟支佛道而般泥洹。必当逮得无上平等之道。常遇陀邻尼。常行<a href=\"/remen/pusadao.html\" class=\"keylink\" target=\"_blank\">菩萨道</a>得<a href=\"/remen/gongde.html\" class=\"keylink\" target=\"_blank\">功德</a>无量。第一四天王常拥护之。不为县官所拘录。不为盗贼所中伤。不为天龙鬼神所触娆。阅叉鬼神蛊道鬼神若人若非人。皆不能害杀得其便也。除其<a href=\"/remen/suming.html\" class=\"keylink\" target=\"_blank\">宿命</a>不请。若有疾病水火乌鸣恶梦诸魔所娆。恐怖衣毛竖时。常当读是八吉祥神咒经咒之。即得除愈。是时佛说偈言</p><p>　　若有持是经　　八佛国土名</p><p>　　不堕三恶处　　疾得无上道</p><p>　　<a href=\"/remen/zijue.html\" class=\"keylink\" target=\"_blank\">自觉</a>发道意　　见佛即开解</p><p>　　中外常欢喜　　<a href=\"/remen/gongyang.html\" class=\"keylink\" target=\"_blank\">供养</a>心恭敬</p><p>　　亿劫阿僧祇　　行恶悉消除</p><p>　　持是八吉祥　　速得明解教</p><p>　　供事是经者　　千叶华中生</p><p>　　珍宝为其出　　色像好无上</p><p>　　人闻是尊经　　尊敬信乐者</p><p>　　奉持讽诵读　　清净无放逸</p><p>　　女人信是经　　敬慎无谀谄</p><p>　　弃女为男子　　聪明常黠慧</p><p>　　奉持八佛名　　出入贼不害</p><p>　　刀兵水火毒　　诸邪不能干</p><p>　　爱乐奉是经　　诸魔不得便</p><p>　　鬼神诸官属　　无能娆乱者</p><p>　　飞行到诸刹　　所在大丰乐</p><p>　　心意正无邪　　见佛大欢喜</p><p>　　所生常遇佛　　等心奉事之</p><p>　　一切众恶除　　疾得泥洹道</p><p>　　<a href=\"/remen/jingjin.html\" class=\"keylink\" target=\"_blank\">精进</a>无<a href=\"/remen/xiedai.html\" class=\"keylink\" target=\"_blank\">懈怠</a>　　去离诸缘着</p><p>　　为人朴直儒　　奉持八佛名</p><p>　　勇猛降众魔　　其力如金刚</p><p>　　端正相好具　　一切莫能当</p><p>　　<a href=\"/remen/bushi.html\" class=\"keylink\" target=\"_blank\">布施</a>无悭贪　　巨亿万家生</p><p>　　盗贼及怨家　　自然皆消除</p><p>　　疾病县官事　　乌鸣诸恶梦</p><p>　　持是八佛名　　咒之即除愈</p><p>　　奉持是经者　　弥勒菩萨等</p><p>　　第一四天王　　常共拥护之</p><p>　　所愿皆可得　　踊跃大欢喜</p><p>　　一心信乐者　　福德亦如是</p><p>　　尔时诸菩萨颰陀和菩萨。罗怜那竭菩萨桥日兜菩萨。那罗达菩萨。须深弥菩萨。摩诃须和萨和菩萨。因只达菩萨。和轮调菩萨。是八人求道已来无央数劫。于今未取佛。愿言使十方天下人民皆得佛道。若有急疾。皆当呼我八人名字。即得解脱。<a href=\"/remen/shouming.html\" class=\"keylink\" target=\"_blank\">寿命</a>欲终时。我八人便当飞往迎逆之。诸菩萨弥勒等第一四天王。皆白佛言。吾当拥护持八吉祥神咒经者。与我并力令诸疾病皆得除愈。佛说经已。舍利弗弥勒菩萨。及诸比丘天龙鬼神阿须伦王。皆大欢喜乐闻佛说八吉祥神咒经</p></div>"
}]