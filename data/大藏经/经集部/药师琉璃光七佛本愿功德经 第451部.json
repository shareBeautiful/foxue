[{
    "title": "药师琉璃光七佛本愿功德经 第451部",
    "author": "沙门义净 译",
    "html": "<div class=\"B1_text\"><p>第一卷第二卷</p><p>药师琉璃光七佛本愿<a href=\"/remen/gongde.html\" class=\"keylink\" target=\"_blank\">功德</a>经 卷上</p><p>大唐<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>义净于<a href=\"/remen/foguang.html\" class=\"keylink\" target=\"_blank\">佛光</a>内寺译</p><p>如是我闻。一时薄伽梵。游化诸国至广严城在乐音树下。与大苾刍众八千人俱。菩萨摩诃萨三万六千。其名曰曼殊室利菩萨.观<a href=\"/remen/zizai.html\" class=\"keylink\" target=\"_blank\">自在</a>菩萨.慈氏菩萨.善现菩萨.大慧菩萨.明慧菩萨.山峰菩萨.辩峰菩萨.持妙高峰菩萨.不空超越菩萨.彻妙音菩萨.常思惟菩萨.执金刚菩萨。如是等诸大菩萨而为上首。及诸国王大臣<a href=\"/remen/poluomen.html\" class=\"keylink\" target=\"_blank\">婆罗门</a><a href=\"/wenda/jushi/\" class=\"keylink\" target=\"_blank\">居士</a>。天龙八部人非人等。无量大众恭敬围绕而为<a href=\"/remen/shuofa.html\" class=\"keylink\" target=\"_blank\">说法</a>。初中后善文义巧妙。纯一<a href=\"/remen/yuanman.html\" class=\"keylink\" target=\"_blank\">圆满</a>清净鲜白梵行之相。示教利喜皆令具足微妙<a href=\"/remen/xingyuan.html\" class=\"keylink\" target=\"_blank\">行愿</a>趣大<a href=\"/remen/puti.html\" class=\"keylink\" target=\"_blank\">菩提</a></p><p>尔时曼殊室利法王子菩萨摩诃萨。承佛威神从座而起。偏袒右肩右膝着地。合掌恭敬而白佛言。<a href=\"/remen/shizun.html\" class=\"keylink\" target=\"_blank\">世尊</a>。今有无量人天大众。为听法故皆已云集。惟佛世尊从初发意乃至于今所有无量尘沙数劫。诸佛刹土无不知见。愿为我等及未来世像法<a href=\"/remen/zhongsheng.html\" class=\"keylink\" target=\"_blank\">众生</a>。慈悲演说诸佛名号本愿功德国土<a href=\"/remen/zhuangyan.html\" class=\"keylink\" target=\"_blank\">庄严</a>善巧方便差别之相。令诸闻者<a href=\"/remen/yezhang.html\" class=\"keylink\" target=\"_blank\">业障</a>消除乃至菩提得不退转。尔时世尊赞曼殊室利菩萨言。善哉善哉曼殊室利。汝以大悲愍念无量业障有情。种种疾病忧悲苦恼得安乐故。劝请我说诸佛名号本愿功德国土庄严。此由如来威神之力令发斯问。汝今谛听极善思惟。当为汝说。曼殊室利言。惟愿为说。我等乐闻</p><p>佛告曼殊室利。东方去此过四弶伽河沙佛土。有世界名曰光胜。<a href=\"/remen/fohao.html\" class=\"keylink\" target=\"_blank\">佛号</a>善名称吉祥王如来应正等觉明行圆满善逝<a href=\"/remen/shijian.html\" class=\"keylink\" target=\"_blank\">世间</a>解无上丈夫调御士<a href=\"/remen/tianren.html\" class=\"keylink\" target=\"_blank\">天人</a>师佛世尊。有无量亿众不退菩萨之所围绕。安住七宝胜妙庄严师子之坐现在说法。曼殊室利。彼佛国土清净严饰。纵广正等百千踰缮那。以赡部金而为其地。平正柔软气如天香。无诸恶趣及女人名。亦无瓦砾沙石棘刺。宝树行列花果滋繁。多有浴池皆以金银真珠杂宝而为砌饰。曼殊室利。彼国菩萨皆于七宝莲花化生。是故净信善男子善女人。皆当愿生彼佛国土。曼殊室利。彼佛如来应正等觉。从初<a href=\"/remen/faxin.html\" class=\"keylink\" target=\"_blank\">发心</a>行<a href=\"/remen/pusadao.html\" class=\"keylink\" target=\"_blank\">菩萨道</a>时。发八大愿云何为八</p><p>第一大愿。愿我来世得无上菩提时。若有众生。为诸病苦逼切其身。热病诸疟蛊道厌魅起尸鬼等之所恼害。若能至心称我名者。由是力故所有病苦悉皆消灭。乃至<a href=\"/remen/zhengde.html\" class=\"keylink\" target=\"_blank\">证得</a>无上菩提</p><p>第二大愿。愿我来世得菩提时。若有众生。盲聋喑痖白癞瘨狂众病所困。若能至心称我名者。由是力故。诸根具足众病消灭。乃至菩提</p><p>第三大愿。愿我来世得菩提时。若有众生。为贪嗔痴之所缠逼。造无间罪及诸恶行。诽谤<a href=\"/remen/zhengfa.html\" class=\"keylink\" target=\"_blank\">正法</a>不修众善。当堕<a href=\"/remen/diyu.html\" class=\"keylink\" target=\"_blank\">地狱</a>受诸苦痛。若能至心称我名者。由是力故令无间罪及诸业障悉皆消灭。无有众生堕恶趣者常受人天殊胜安乐。乃至菩提</p><p>第四大愿。愿我来世得菩提时。若有众生。少乏衣食璎珞卧具财货珍宝香花伎乐。若能至心称我名者。由是力故所乏资生皆得充足。乃至菩提</p><p>第五大愿。愿我来世得菩提时。若有众生。或被枷锁系缚其身。及以鞭挞受诸苦恼。若能至心称我名者。由是力故所有苦楚。皆得<a href=\"/remen/jietuo.html\" class=\"keylink\" target=\"_blank\">解脱</a>。乃至菩提</p><p>第六大愿。愿我来世得菩提时。若有众生。于险难处为诸恶兽熊罴师子虎豹豺狼蚖蛇蝮蝎之所侵恼。欲断其命发声大叫受大苦时。若能至心称我名者。由是力故所有恐怖皆得解脱。诸恶兽等悉起慈心。常得安乐。乃至菩提</p><p>第七大愿。愿我来世得菩提时。若有众生。斗诤言讼因生忧恼。若能至心称我名者。由是力故斗讼解散慈心相向。乃至菩提</p><p>第八大愿。愿我来世得菩提时。若有众生。入于江海遭大恶风吹其船舫无有洲渚而作归依极生忧怖。若能至心称我名者。由是力故皆得随心至安隐处受诸快乐。乃至菩提。曼殊室利。是谓彼佛如来应正等觉行菩萨道时所发八种微妙大愿。又彼世尊从初发心常以<a href=\"/remen/dingli.html\" class=\"keylink\" target=\"_blank\">定力</a>成就众生<a href=\"/remen/gongyang.html\" class=\"keylink\" target=\"_blank\">供养</a>诸佛严净佛土。菩萨眷属悉皆圆满。此之福德不可思议。一切声闻及诸独觉。纵经多劫说不能尽。唯除如来补处菩萨。曼殊室利。若有净信男<a href=\"/remen/zinv.html\" class=\"keylink\" target=\"_blank\">子女</a>人若王大臣长者居士。心悕福德断诸<a href=\"/remen/fannao.html\" class=\"keylink\" target=\"_blank\">烦恼</a>称彼佛名读斯经典。于彼如来至心尊重恭敬供养。所有一切<a href=\"/foxue/changshi/153417.html\" class=\"keylink\" target=\"_blank\">罪恶</a>业障及诸病苦悉皆消灭。诸有愿求无不随意。得不退转。乃至菩提</p><p>复次曼殊室利。东方去此过五殑伽河沙佛土。有世界名曰妙宝。佛号宝月智严光音自在王如来应正等觉。有无量亿菩萨围绕现在说法。皆演大乘微妙深义曼殊室利。彼佛如来从初发心行菩萨道时。发八大愿云何为八</p><p>第一大愿。愿我来世得菩提时。若有众生为营农业及商贾事。令心扰乱废修菩提殊胜善法。于<a href=\"/remen/shengsi.html\" class=\"keylink\" target=\"_blank\">生死</a>中不能出离。各各备受无边苦恼。若能至心称我名者。由是力故衣服饮食资生之具金银珍宝随愿充足。所有善根皆得增长。亦不舍离菩提之心。诸恶道苦咸蒙解脱。乃至菩提</p><p>第二大愿。愿我来世得菩提时。于十方界所有众生。若为寒热饥渴逼身受大苦恼。若能至心称我名者。由是力故先世罪业悉皆消灭。舍诸苦恼受人天乐。乃至菩提</p><p>第三大愿。愿我来世得菩提时。于十方界若有女人。贪淫烦恼常覆其心。相续有娠深可厌恶。临当产时受大苦恼。若我名字暂经其耳或复称念。由是力故众苦皆除。舍此身已常为男子。乃至菩提</p><p>第四大愿。愿我来世得菩提时。若有众生。或与父母。兄弟姊妹妻子眷属及诸亲友行险难处。为贼所侵受诸苦恼。暂闻我名或复称念。由是力故解脱众难。乃至菩提</p><p>第五大愿。愿我来世得菩提时。若有众生行于闇夜作诸事业。被恶鬼神之所恼乱极生忧苦。暂闻我名或复称念。由是力故从闇遇明。诸恶鬼神起慈悲意。乃至菩提</p><p>第六大愿。愿我来世得菩提时。若有众生。行鄙恶事不信<a href=\"/remen/sanbao.html\" class=\"keylink\" target=\"_blank\">三宝</a><a href=\"/remen/zhihui.html\" class=\"keylink\" target=\"_blank\">智慧</a>鲜少不修善法。根力觉道念定总持皆不修习。若能至心称我名者。由是力故智慧渐增。三十七品悉皆修学。深信三宝。乃至菩提</p><p>第七大愿。愿我来世得菩提时。若有众生。意乐鄙劣于二乘道<a href=\"/remen/xiuxing.html\" class=\"keylink\" target=\"_blank\">修行</a>而住。弃背无上胜妙菩提。若能至心称我名者。舍二乘见于无上觉得不退转。乃至菩提</p><p>第八大愿。愿我来世得菩提时。若有众生。见劫将尽火欲起时生大忧怖苦恼悲泣。由彼前身恶业力故。受斯众苦无所归依。若能至心称我名者。所有忧苦悉皆消灭。受清凉乐从此命终于我佛土莲华化生常修善法乃至菩提</p><p>曼殊室利。是为彼佛如来应正等觉行菩萨道时所发八种微妙大愿。又彼如来所居佛土广博严净地平如掌。天妙香树而为行列。天花遍覆天乐常鸣。天妙铃铎随处悬布。天宝庄严师子之座。天宝砌饰诸妙浴池。其地柔软无诸瓦砾。亦无女人及诸烦恼。皆是不退诸菩萨众莲花化生。若起念时饮食衣服及诸资具随意现前。是故名为妙宝世界</p><p>曼殊室利。若有净信男子女人国王王子大臣辅相中宫婇女。昼夜六时殷重至心恭敬供养彼佛世尊及称名号。并造形像香花音乐<a href=\"/remen/shaoxiang.html\" class=\"keylink\" target=\"_blank\">烧香</a>末香涂香而为奉献。清净严洁于七日中持八戒斋。于诸众生起慈悲意。愿生彼土。彼佛世尊及诸菩萨护念是人。一切罪业悉皆消灭。无上菩提得不退转。于贪恚痴渐得微薄。无诸病苦增益<a href=\"/remen/shouming.html\" class=\"keylink\" target=\"_blank\">寿命</a>。随有悕求悉皆如意。斗诤怨家咸生<a href=\"/remen/huanxi.html\" class=\"keylink\" target=\"_blank\">欢喜</a>。舍此身已往彼刹土莲花化生。当生之时念定总持悉皆明了。曼殊室利。如是当知。彼佛名号无量功德若得闻者所愿皆成</p><p>复次曼殊室利。东方去此过六殑伽河沙佛土。有世界名曰圆满香积。佛号金色宝光妙行成就如来应正等觉。有无量亿万菩萨围绕现在说法。曼殊室利。彼佛如来从初发心行菩萨道时。发四大愿。云何为四</p><p>第一大愿。愿我来世得菩提时。若有众生。造作种种屠害之业断诸<a href=\"/remen/shengming.html\" class=\"keylink\" target=\"_blank\">生命</a>。由斯恶业受地狱苦。设得为人短寿多病。或遭水火刀毒所伤当受死苦。若闻我名至心称念。由是力故。所有恶业悉皆消灭。无病长寿不遭横死。乃至菩提</p><p>第二大愿。愿我来世得菩提时。若有众生。作诸恶业盗他财物。当堕恶趣。设得为<a href=\"/remen/rensheng.html\" class=\"keylink\" target=\"_blank\">人生</a>贫穷家。乏少衣食常受诸苦。若闻我名至心称念。由是力故所有恶业悉皆消灭。衣服饮食无所乏少。乃至菩提</p><p>第三大愿。愿我来世得菩提时。若有众生更相凌慢共为仇隙。若闻我名至心称念。由是力故各起慈心犹如父母乃至菩提</p><p>第四大愿。愿我来世得菩提时。若有众生贪欲嗔恚愚痴所缠。若<a href=\"/remen/chujia.html\" class=\"keylink\" target=\"_blank\">出家</a>在家男女七众。毁犯如来所制学处造诸恶业。当堕地狱受诸苦报。若闻我名至心称念。由是力故所有恶业悉皆消灭。断诸烦恼敬奉尸罗。于身语心善能防护。永不退转乃至菩提</p><p>曼殊室利。是为彼佛如来应正等觉行菩萨道时所发四种微妙大愿。曼殊室利。又彼如来所居佛土广博严净。地平如掌皆以宝成。常有香气如妙栴檀。复以香树而为行列。天妙珠璎摩尼等宝处处垂下。多有浴池天宝严饰。香水盈满众德皆具。于其四边悬妙缯彩。街衢八道随处庄严。所有众生无诸烦恼及忧悲苦。亦无女人。多是住地诸菩萨众。胜妙音乐不鼓自鸣。演说大乘微妙深法若有众生闻此音者。得不退转无上菩提</p><p>曼殊室利。彼佛如来由昔愿力。善巧方便成就佛土。圆满庄严坐菩提座。作如是念。于未来世若有众生。为贪嗔痴之所缠绕。众病所逼。怨家得便。或时横死。复由恶业堕地狱中受大剧苦。彼佛见此苦恼众生。为除业障说此神咒令彼<a href=\"/remen/shouchi.html\" class=\"keylink\" target=\"_blank\">受持</a>。于现世中。得大利益。远离众苦住菩提故。即说咒曰</p><p>呾侄他悉[日*弟]悉[日*弟] 苏悉[日*弟] 谟折儞木刹儞 目帝毗目帝 庵末丽毗末丽 忙揭例呬[口*兰]若揭鞞曷喇呾娜 揭鞞 萨婆頞他婆但儞 钵啰摩頞他 娑但儞末捺细 莫诃末捺细 頞步帝頞室步帝 毗多婆曳 苏跋泥(去) 跋罗蚶摩 瞿侠佉 跋啰蚶摩柱侠帝 萨婆頞剃数 阿钵啰匝帝萨跋呾啰 阿钵[口*刹]底喝帝 折睹杀 瑟[木*致]勃陀俱胝 婆侠帝 纳摩娑婆 呾他揭多喃 莎诃</p><p>尔时世尊。说此大力大明咒时。众中所有诸大菩萨四大天王释梵王等赞言。善哉善哉大悲世尊。能说如是过去如来大力神咒为欲<a href=\"/remen/154932.html\" class=\"keylink\" target=\"_blank\">饶益</a>无量众生竭烦恼海登<a href=\"/remen/niepan.html\" class=\"keylink\" target=\"_blank\">涅槃</a>岸除去疾病所愿皆满</p><p>佛告大众。若有净信男子女人国王王子大臣辅相中宫婇女情悕福德。于此神咒起敬<a href=\"/remen/xinxing1.html\" class=\"keylink\" target=\"_blank\">信心</a>。若读若诵若为他人演说其义。于诸含识起大悲心。昼夜六时香华灯烛。殷重供养清净澡浴。持八戒斋至诚念诵。所有极重无边业障悉皆消灭。于现身中离诸烦恼。命欲终时诸佛护念。即于彼国莲花化生</p><p>复次曼殊室利。东方去此过七殑伽河沙佛土。有世界名曰无忧。佛号无忧最胜吉祥如来应正等觉。今现在彼为众说法。又彼如来所居佛土。广博严净地平如掌皆以宝成。细滑柔软常有香气。无忧苦声离诸烦恼亦无恶趣及女人名。处处皆有金砌浴池香水盈满。宝树行列花果滋茂。胜妙音乐不鼓自鸣。譬如西方<a href=\"/remen/jileshijie.html\" class=\"keylink\" target=\"_blank\">极乐世界</a>无量寿国功德庄严。曼殊室利。彼佛世尊行菩萨道时。发四大愿云何为四</p><p>第一大愿。愿我来世得菩提时。若有众生。常为忧苦之所缠逼。若闻我名至心称念。由是力故所有忧悲及诸苦恼悉皆消灭。长寿安隐。乃至菩提</p><p>第二大愿。愿我来世得菩提时。若有众生。造诸恶业生在无间黑闇之处。大地狱中受诸苦恼。由彼前身闻我名字。我于尔时身出光明照受苦者。由是力故彼见光时。所有业障悉皆消灭。解脱众苦生人天中。随意受乐乃至菩提</p><p>第三大愿。愿我来世得菩提时。若有众生。造诸恶业杀盗邪淫。于其现身受刀杖苦当堕恶趣。设得人身短寿多病。生贫贱家衣服饮食悉皆乏少。常受寒热饥渴等苦身无光色。所感眷属皆不贤良。若闻我名至心称念。由是力故随所愿求。饮食衣服悉皆充足。如彼诸天身光可爱。得善眷属乃至菩提</p><p>第四大愿。愿我来世得菩提时。若有众生。常为药叉诸恶鬼神之所娆乱。夺其精气受诸苦恼。若闻我名至心称念。由是力故。诸药叉等悉皆退散各起慈心。解脱众苦乃至菩提</p><p>曼殊室利。是为彼佛如来应正等觉所发四种微妙大愿。若有众生闻彼佛名。昼夜六时称名礼敬至心供养。于众生处起慈悲心。业障消灭解脱忧苦。无病长寿得<a href=\"/remen/suming.html\" class=\"keylink\" target=\"_blank\">宿命</a>智。于诸佛土莲花化生。常为诸天之所卫护。曼殊室利。称彼佛名能生如是无量福业。而彼佛土愿力庄严殊胜功德。声闻独觉所不能知。唯除如来应正等觉</p><p>复次曼殊室利。东方去此过八殑伽河沙佛土。有世界名曰法幢。佛号法海雷音如来应正等觉。今现说法。曼殊室利。彼佛世尊所居国土清净无秽。其地平正颇梨所成。常有光明香气芬馥。以帝青宝而为城郭。有八街道砌以金银。楼阁殿堂飞甍户牖栏楯庄饰皆众宝成。天香宝树随处行列。于其枝上拄以天缯。复有宝铃处处垂下。微风吹动出妙音声。演畅<a href=\"/remen/wuchang.html\" class=\"keylink\" target=\"_blank\">无常</a>苦空<a href=\"/remen/wuwo.html\" class=\"keylink\" target=\"_blank\">无我</a>。众生闻者舍离欲缠习气渐除证甚深定。天妙香花缤纷而下。于其四面有八浴池。底布金沙香水弥满。曼殊室利。于彼佛土无诸恶趣。亦无女人。莲花化生无复烦恼。彼佛如来行菩萨道时。发四大愿云何为四</p><p>第一大愿。愿我来世得菩提时。若有众生生邪见家。于<a href=\"/remen/fofa.html\" class=\"keylink\" target=\"_blank\">佛法</a>僧不生净信。远离无上菩提之心。若闻我名至心称念。由是力故。无明邪慧日夜消灭。于三宝所深生正信。不复退转乃至菩提</p><p>第二大愿。愿我来世得菩提时。若有众生。生在边地。由近恶友造众罪业不修善品。三宝名字曾不经耳。命终之后堕三恶趣。彼诸众生暂闻我名者。由是力故。业障消除遇善知识不堕恶趣。乃至菩提</p><p>第三大愿。愿我来世得菩提时。若有众生。衣服饮食卧具医药资生所须悉皆乏少。由此<a href=\"/remen/yinyuan1.html\" class=\"keylink\" target=\"_blank\">因缘</a>生大忧苦。为求觅故造众恶业。若闻我名至心称念。由是力故。有所乏少随念皆得。乃至菩提</p><p>第四大愿。愿我来世得菩提时。若有众生。由先恶业。共相斗诤作不饶益。弓箭刀杖互为伤损。若闻我名至心称念。由是力故各起慈心不相损害。不善之念尚自不生。况于前人欲断其命。常行喜舍乃至菩提</p><p>曼殊室利。是为彼佛如来应正等觉行菩萨道时所发四种微妙大愿。若有净信男子女人。闻彼佛名至心礼敬殷勤供养受持念诵。业障消灭得不退转菩提之心。具宿命智。所生之处常得见佛。无病长寿。命终之后生彼国中。衣服饮食资生之具随念皆至无所乏少。曼殊室利。彼佛世尊具足如是无量功德。是故众生常当忆念勿令忘失</p><p>复次曼殊室利。东方去此过九殑伽河沙佛土。有世界名曰善住宝海。佛号法海胜慧游戏<a href=\"/remen/shentong.html\" class=\"keylink\" target=\"_blank\">神通</a>如来应正等觉。现在说法。曼殊室利。彼佛如来行菩萨道时。发四大愿云何为四</p><p>第一大愿。愿我来世得菩提时。若有众生造众恶业。种植耕耘损诸生命。或复兴易欺诳他人。战阵兵戈常为杀害。若闻我名至心称念。由是力故。资生之具不假营求随心满足。常修众善。乃至菩提</p><p>第二大愿。愿我来世得菩提时。若有众生造十恶业<a href=\"/remen/shasheng.html\" class=\"keylink\" target=\"_blank\">杀生</a>等罪。由此因缘当堕地狱。若闻我名至心称念。于十善道皆得成就不堕恶趣。乃至菩提</p><p>第三大愿。愿我来世得菩提时。若有众生不得自在。系属于他。或被禁系杻械枷锁鞭杖苦楚乃至极刑。若闻我名至心称念。由是力故。所有厄难皆得解脱乃至菩提</p><p>第四大愿。愿我来世得菩提时。若有众生。造众恶业不信三宝。随虚妄见弃背正理爱乐邪徒。谤毁<a href=\"/fojing/\" class=\"keylink\" target=\"_blank\">佛经</a>言非圣说。外道典籍恭敬受持。自作教人俱生迷惑。当堕地狱无有出期。设得为人生八难处。远离正道盲无慧目。如是之人若闻我名至心称念。由是力故。临命终时<a href=\"/remen/zhengnian.html\" class=\"keylink\" target=\"_blank\">正念</a>现前解脱众难。常生中国受胜妙乐。乃至菩提</p><p>曼殊室利。是为彼佛如来应正等觉行菩萨道时所发四种微妙大愿。曼殊室利。彼佛国土功德庄严。与上妙宝如来世界等无有异</p><p>复次曼殊室利。东方去此过十殑伽河沙佛土。有世界名净琉璃。佛号药师琉璃光如来应正等觉。曼殊室利。彼佛世尊从初发心行菩萨道时。发十二大愿云何十二</p><p>第一大愿。愿我来世得菩提时。自身光明照无边界。三十二相八十随好庄严其身。令诸有情如我无异</p><p>第二大愿。愿我来世得菩提时。身如琉璃内外清彻。光明广大遍满诸方。焰网庄严过于日月。铁围中间幽冥之处互得相见。或于此界闇夜游行。斯等众生见我光明悉蒙开晓随作众事</p><p>第三大愿。愿我来世得菩提时。以无量无边智慧方便令诸有情所受用物皆得无尽</p><p>第四大愿。愿我来世得菩提时。若诸有情行邪道者。悉令游履菩提正路。若行声闻独觉乘者。亦令安住大乘法中</p><p>第五大愿。愿我来世得菩提时。若诸有情于我法中修行梵行。一切皆令得不缺戒善防三业无有毁犯堕恶趣者。设有毁犯闻我名已。专念受持至心发露还得清净。乃至菩提</p><p>第六大愿。愿我来世得菩提时。若诸有情诸根不具。丑陋顽痹聋盲喑痖挛躄背偻白癞瘨狂。种种病苦之所缠逼。若闻我名至心称念。皆得端严众病除愈</p><p>第七大愿。愿我来世得菩提时。若诸有情贫穷困苦无有归趣。众病所逼无药无医。暂闻我名众病消散。眷属增盛资财无乏。身心安乐。乃至菩提</p><p>第八大愿。愿我来世得菩提时。若有女人。为女众苦之所逼切极生厌离愿舍女身。若闻我名至心称念。即于现身转成男子具丈夫相。乃至菩提</p><p>第九大愿。愿我来世得菩提时。令诸有情出魔罥网。复有种种邪见之徒。皆当摄受令生<a href=\"/remen/zhengjian.html\" class=\"keylink\" target=\"_blank\">正见</a>。渐令修习诸菩萨行。乃至菩提</p><p>第十大愿。愿我来世得菩提时。若诸有情王法所拘。幽禁牢狱枷锁鞭挞乃至极刑。复有众多苦楚之事逼切忧恼无暂乐时。若闻我名以我福德威神力故。皆得解脱一切忧苦乃至菩提</p><p>第十一大愿。愿我来世得菩提时。若诸有情饥火所恼。为求食故造诸恶业。若闻我名至心称念。我当先以上妙饮食随意饱满后以法味令住胜乐。乃至菩提</p><p>第十二大愿。愿我来世得菩提时。若诸有情身无衣服。蚊虻寒热之所逼恼。若闻我名至心称念。随其所好即得种种上妙衣服宝庄严具伎乐香华皆令满足。离诸苦恼。乃至菩提</p><p>曼殊室利。是为药师琉璃光如来应正等觉行菩萨道时所发十二微妙上愿</p><p>药师琉璃光七佛本愿功德经卷上</p><p>药师琉璃光七佛本愿功德经 卷下</p><p>大唐三藏法师义净于佛光内寺译</p><p>尔时佛告曼殊室利。彼药师琉璃光如来行菩萨道时所发大愿及彼佛土功德庄严。我于一劫若过一劫说不能尽。然彼佛土纯一清净。无诸欲染亦无女人及三恶趣苦恼之声。以净琉璃而为其地。城阙宫殿及诸廊宇轩窓罗网皆七宝成。亦如西方极乐世界功德庄严。于彼国中有二菩萨。一名日光遍照。二名月光遍照。于彼无量菩萨众中而为上首。能持彼佛正法宝藏。是故曼殊室利。若有净信男子女人。应当愿生彼佛世界</p><p>复次曼殊室利。若有众生。不识<a href=\"/remen/shane.html\" class=\"keylink\" target=\"_blank\">善恶</a>。惟怀贪惜不知惠施及施<a href=\"/remen/guobao.html\" class=\"keylink\" target=\"_blank\">果报</a>。愚痴少智无有信心。多畜珍财勤劳守护。见乞者来心生不喜。设不获已行惠施时。如割身肉深生吝惜。复有无量悭贪有情积集资财。然于自身尚不能用。况当供给父母妻子奴婢仆使及来乞者。彼诸有情从此命终。生饿鬼中或傍生趣。由昔人间曾闻药师琉璃光如来名故。虽在恶趣还得忆念彼如来名。即于彼没生在人中。得宿命智念畏恶趣苦不乐欲乐。好行惠施赞叹施者。所有财物无悭吝心。渐次尚能以头目手足血肉身分施来求者。况余财物</p><p>复次曼殊室利。若复有人。归依世尊受诸学处。而破坏戒威仪及坏正见。诸有持戒正见不求多闻。于佛所说契经深义不能解了。虽有多闻而怀憍慢。由慢心故自是非他。嫌谤正法为魔伴党。如是愚人自行邪见。复令无量百千俱胝有情堕大险坑。此诸有情堕于地狱傍生鬼趣。若曾闻此药师琉璃光如来名号。由彼如来本愿威力。于地狱中忆佛名号。从彼命尽还生人间。正见<a href=\"/remen/jingjin.html\" class=\"keylink\" target=\"_blank\">精进</a>意乐调善。舍俗出家。于佛法中受持学处无有毁犯。正见多闻解甚深义。离于憍慢不谤正法不为魔伴。渐次修行诸菩萨行。乃至菩提</p><p>复次曼殊室利。若诸有情悭贪嫉妒造诸恶业自赞毁他。命终当堕三恶趣中。无量千岁受诸剧苦。从彼终已来生人间。或作牛马驼驴之属。恒被鞭挞饥渴缠心。身常负重困苦疲极。若得为人生居下贱。奴婢仆使被他驱役恒不自在。由昔人中曾闻药师琉璃光如来名号。彼善根力今复忆念至心归依。以佛神力众苦解脱。诸根聪利智慧多闻。恒求胜法常遇善友。永断魔罥破无明[谷-禾+卵]。竭烦恼河。解脱一切生老病死忧悲苦恼。乃至菩提</p><p>复次曼殊室利。若诸有情。好憙乖离更相斗讼恼乱自他。以身语意造诸恶业。展转常为不饶益事。互相谋害告召山林树冢等神杀诸众生取其血肉祭祀药叉罗刹神等。书怨人名或作形像。以恶咒术而咒诅之。厌魅蛊道咒起死尸。令断彼命及坏其身。是诸有情若得闻此药师琉璃光如来名号。彼诸恶缘悉不能害。一切展转皆起慈悲。利益安乐无.损恼意及嫌恨心。于自所有常生喜足</p><p>复次曼殊室利。若有<a href=\"/remen/sizhong.html\" class=\"keylink\" target=\"_blank\">四众</a>苾刍苾刍尼近事男近事女及余净信男子女人。若能受持八支斋戒。或经一年或复三月。受持学处。以此善根愿生西方极乐世界见无量寿佛。若闻药师琉璃光如来名号。临命终时有八菩萨。乘神通来示其去处。即于彼界种种杂色众宝花中自然化生。或有因此生于天上。虽生天中而昔善根亦不穷尽。不复更生诸余恶趣。天上寿尽还生人间。或为轮王统摄四洲。威德自在劝化无量百千有情。于十善道令其修习。或生刹帝利婆罗门居士贵族。多饶财宝仓库盈溢。形相端严眷属隆盛。聪明智慧勇健盛猛有大身力。若是女人得闻药师琉璃光如来名号。至心受持。于后不复更受女身</p><p>复次曼殊室利。彼药师琉璃光如来得菩提时。由本愿力观诸有情。遇众病苦瘦疟干消黄热等病。或被厌魅蛊道所中。或复短命或时横死。欲令是等病苦消除所求愿满。时彼世尊入三摩地。名曰灭除一切众生苦恼。既入定已。于肉髻中出大光明。光中演说大陀罗尼咒曰</p><p>南谟薄伽伐帝 鞞杀社窭噜 薜琉璃钵喇婆 曷啰阇也 呾他揭多也 阿啰喝帝 三藐三勃陀也呾侄他唵 鞞杀逝鞞杀逝 鞞杀社三没揭帝 莎诃</p><p>尔时光中说此咒已。大地震动放大光明。一切众生病苦皆除受安隐乐。曼殊室利。若见男子女人有病苦者。应当一心为彼病人清净澡漱或食或药或无虫水咒一百八遍与彼服食。所有病苦悉皆消灭。若有所求指心念诵。皆得如意无病延年。命终之后生彼世界。得不退转。乃至菩提。是故曼殊室利若有男子女人。于彼药师琉璃光如来。至心殷重恭敬供养者。常持此咒勿令废忘</p><p>复次曼殊室利。若有净信男子女人。得闻如上七佛如来应正等觉所有名号。闻已诵持晨嚼齿木澡漱清净。以诸香花末香烧香涂香。作众伎乐供养形像。于此经典若自书若教人书一心受持听闻其义。于彼法师应修供养。一切所有资身之具。悉皆施与勿令乏少。如是便蒙诸佛护念所求愿满。乃至菩提</p><p>尔时曼殊室利童子白佛言。世尊。我于末法之时。誓以种种方便。令诸净信男子女人得闻七佛如来名号。乃至睡中亦以佛名令其<a href=\"/remen/juewu.html\" class=\"keylink\" target=\"_blank\">觉悟</a>。世尊若于此经受持读诵。或复为他演说开示。若自书若教人书恭敬尊重以种种华香涂香末香烧香华鬘璎珞幡盖伎乐而为供养。以五色缯彩而裹[袌-包+矢]之。洒扫净处置高座上</p><p>是时四大天王与其眷属。及与无量百千天众。皆诣其所供养守护。世尊若此经宝流行之处及受持者。以彼七佛如来本愿功德及闻名号威神之力。当知是处无复横死。亦复不为诸恶鬼神夺其精气。设已夺者还得如故身心安乐</p><p>佛告曼殊室利。如是如是如汝所说。曼殊室利若有净信男子女人。欲供养彼七如来者。应先敬造七佛形像。安在清净上妙之座散花烧香以诸幢幡庄严其处。七日七夜受八戒斋食清净食。澡浴身体着新净衣。心无垢浊亦无恚害。于诸有情常起利乐慈悲喜舍平等之心。鼓乐弦歌称赞功德右绕佛像。念彼如来所有本愿。读诵此经思惟其义。演说开示。随其所愿。求长寿得长寿。求富饶得富饶。求官位得官位。求男女得男女。一切皆遂。若复有人忽为恶梦见诸恶相。或怪鸟来集。或于其家百怪出现。此人若以上妙资具。恭敬供养彼诸佛者。恶梦恶相诸不吉祥。悉皆隐没不能为患。或有水火刀毒悬崖险道恶象师子虎狼熊罴蛇蝎蜈蚣如是等怖。若能至心忆念彼佛恭敬供养。一切怖畏皆得解脱。若他国侵扰盗贼反乱。忆念恭敬彼如来者。所有怨敌悉皆退散。复次曼殊室利若有净信男子女人等。乃至尽形。不事余天。惟当一心归佛法僧受持禁戒。若<a href=\"/remen/wujie.html\" class=\"keylink\" target=\"_blank\">五戒</a><a href=\"/remen/shijie.html\" class=\"keylink\" target=\"_blank\">十戒</a>菩萨二十四戒苾刍二百五十戒苾刍尼五百戒。于诸戒中或有毁犯怖堕恶趣。若能专念彼佛名号恭敬供养者。必定不生三恶趣中。或有女人临当产时受于极苦。若能至心称名礼赞恭敬供养七佛如来众苦皆除。所生之子颜貌端正见者欢喜。利根聪明少病安乐。无有非人夺其精气</p><p>尔时世尊告阿难言。如我称扬彼七如来名号功德此是诸佛甚深境界。难可了知汝勿生疑。阿难白言。世尊我于如来所说契经深义不生疑惑。所以者何。一切如来身语意业皆无虚妄。世尊此日月轮可令堕落。妙高山王可使倾动。诸佛所言终无有异。世尊然有众生信根不具。闻说诸佛甚深境界作是思惟。云何但念七佛名号。便获尔所功德胜利。由此不信便生诽谤。彼于长夜失大利乐堕诸恶趣。佛告阿难。彼诸有情若得耳闻诸佛名号。堕恶趣者无有是处。唯除定业不可转者。阿难。此是诸佛甚深境界难可信解。汝能信受。当知皆是如来威力。阿难。一切声闻及独觉等皆不能知唯除一生补处菩萨。阿难。人身难得。于三宝中信敬尊重亦难可得。得闻七佛如来名号复难于是。阿难。彼诸如来无量菩萨行。无量巧方便。无量广大愿如是行愿善巧方便。我若一劫若过一劫说不能尽</p><p>尔时众中有一菩萨摩诃萨。名曰救脱。即从座起偏袒右肩。右膝着地。合掌向佛白言。世尊。于后末世像法起时。若有众生为诸病苦之所逼恼。身形羸瘦不能饮食。喉唇干燥目视皆暗死相现前。父母亲属朋友知识啼泣围绕。身卧本处见彼琰魔法王之使引其<a href=\"/remen/shenshi.html\" class=\"keylink\" target=\"_blank\">神识</a>将至王所。然诸有情有俱生神。随其所作善恶之业悉皆记录授与彼王。王即依法问其所作。随彼罪福而处断之。是时病人亲属知识。若能为彼归依诸佛。种种庄严<a href=\"/remen/rufa.html\" class=\"keylink\" target=\"_blank\">如法</a>供养。而彼神识或经七日或二七日乃至七七日。如从梦觉复本精神。皆自忆知善不善业所得果报。由自证见业报不虚。乃至命难亦不造恶。是故净信男子女人。皆应受持七佛名号随力所能恭敬供养</p><p>尔时具寿阿难。问救脱菩萨曰。善男子。恭敬供养彼七如来。其法云何。救脱菩萨言。大德。若有病人及余灾厄欲令脱者。当为其人七日七夜持八戒斋。应以饮食及余资具随其所有供佛及僧昼夜六时恭敬<a href=\"/remen/libai.html\" class=\"keylink\" target=\"_blank\">礼拜</a>七佛如来读诵此经四十九遍然四十九灯造彼如来形像七躯一一像前各置七灯其七灯状圆若车轮乃至四十九夜光明不绝造杂彩幡四十九首并一长幡四十九尺放四十九生。如是即能离灾厄难。不为诸横恶鬼所持。大德阿难。是为供养如来法式。若有于此七佛之中随其一佛称名供养者。皆得如是无量功德所求愿满。何况尽能具足供养</p><p>复次大德阿难。若刹帝利灌顶王等灾难起时。所谓人众疾疫难。他国侵逼难。自界叛逆难。星宿变怪难。日月薄蚀难。非时风雨难。过时不雨难。彼刹帝利灌顶王等。尔时当于一切有情起慈悲心放大恩赦脱诸幽厄苦恼众生如前法式供养诸佛。由此善根及彼如来本愿力故。令其国界即得安隐。风雨顺时谷稼成熟。国内众生无病安乐。又无暴恶药叉等神共相恼乱。一切恶相悉皆隐没。而刹帝利灌顶王等。皆得增益寿命色力无病自在。大德阿难。若帝后妃主储君王子大臣辅相宫中婇女百官黎庶为病所苦及余厄难。亦应敬造七佛形像读诵此经然灯造幡放诸生命至诚供养烧香散花。即得病苦销除解脱众难</p><p>尔时具寿阿难。问救脱菩萨言。善男子。云何已尽之命而可增益。救脱菩萨言。大德。仁岂不闻如来说有九横死耶。由是世尊为说咒药随事救疗。然灯造幡修诸福业。以修福故得延寿命。阿难问言。九横云何。救脱菩萨言。一者若诸有情得病虽轻。然无医药及看病者。设复遇医不授其药。实不应死而便横死。又信世间邪魔外道妖[薛/女]之师妄说祸福便生恐动心不自正。卜问吉凶杀诸众生求神解奏呼召魍魉请福祈恩欲冀延年。终不能得。愚迷倒见遂令横死。入于地狱无有出期。二者横为王法之所诛戮。三者畋猎嬉戏耽淫嗜酒放逸无度。横为非人夺其精气。四者横为火焚。五者横为水溺。六者横为种种恶兽所啖。七者横堕山崖。八者横为毒药厌祷咒诅起尸鬼等之所中害。九者饥渴所困不得饮食而便横死。是为如来略说横死有此九种。其余复有无量诸横。难可具说</p><p>复次阿难。彼琰魔王簿录世间所有名藉。若诸有情不孝五逆毁辱三宝。坏君臣法破于禁戒。琰魔法王随罪轻重考而罚之。是故我今劝诸有情。然灯造幡<a href=\"/remen/fangsheng.html\" class=\"keylink\" target=\"_blank\">放生</a>修福。令度苦厄不遭众难。尔时众中有十二药叉大将。俱在会坐其名曰</p><p>宫毗罗大将跋折罗大将</p><p>迷企罗大将頞儞罗大将</p><p>末儞罗大将娑儞罗大将</p><p>因陀罗大将波夷罗大将</p><p>薄呼罗大将真达罗大将</p><p>朱社罗大将毗羯罗大将</p><p>此十二药叉大将。一一各有七千药叉以为眷属同时举声白佛言。世尊。我等今者蒙佛威力得闻七佛如来名号。于诸恶趣无复怖畏。我等相率皆同一心。乃至尽形归佛法僧。誓当荷负一切有情。为作义利饶益安乐。随于何处城邑聚落空闲林中。若有此经流布读诵。或复受持七佛名号恭敬供养者。我等眷属卫护是人令脱众难。所有愿求悉令满足。或有疾厄求度脱者。亦应读诵此经。以五色缕结我名字。得如愿已然后解结尔时世尊。赞诸药叉大将言。善哉善哉大药叉将。汝等念报七佛如来恩德者。常应如是利益安乐一切有情</p><p>尔时会中有多天众智慧鲜少。作如是念。云何过是殑伽河沙诸佛世界现在如来。暂闻名者。便获无边殊胜功德。尔时释迦牟尼如来。知诸天众心之所念。即入警召一切如来甚深妙定。才入定已。一切三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动。雨天妙花及天香末。彼七如来见是相已。各从其国来至索诃世界。与释迦如来共相问讯。时佛世尊由其先世本愿力故。各各自于天宝庄严师子座上随处安坐。诸菩萨众天龙八部人非人等。国王王子中宫妃主。并诸大臣婆罗门长者居士。前后围绕而为说法。时诸天众见彼如来皆已云集。生大希有疑惑便除。时诸大众叹未曾有。同声赞言。善哉善哉释迦如来。饶益我等为除疑念。令彼如来皆至于此。时诸大众各随自力。以妙香华及众璎珞诸天伎乐供养如来。右绕七匝合掌礼敬赞言。希有希有。诸佛如来甚深境界不可思议。由先愿力善巧方便。共现如是奇异之相。尔时大众各各发愿。愿诸众生皆得如是如来胜定</p><p>尔时曼殊室利。即从座起合掌恭敬。绕佛七匝礼双足已。白言世尊。善哉善哉。如来定力不可思议。由本愿力方便善巧成就众生。惟愿为说大力神咒。能令来世薄福众生病恼所缠日月星辰所有厄难疫病怨恶及行险道遭诸恐怖为作归依令得安隐。彼诸众生于此神咒。若自书教人书。受持读诵广为他说。常蒙诸佛之所护念。佛自现身令愿满足不堕恶趣亦无横死。时诸如来赞曼殊室利言。善哉善哉。此是我等威神之力。令汝劝请哀愍众生离诸苦难。为说神咒。汝应谛听善思念之。我当为说。曼殊室利。有大神咒名曰如来定力琉璃光。若有男子女人。书写读诵恭敬供养。于诸含识起大悲心。所有愿求皆得满足。诸佛现身而为护念。离众障恼当生佛国。时七如来以一音声。即说咒曰</p><p>但侄他 具谜具谜謦尼谜腻呬(上) 末底末底 馺[多*页]怛他揭多三摩地頞提瑟耻帝 頞帝末帝波例 波跛输但儞 萨婆波跛那世也 [改-己+孛]睇勃图 唱答谜[阿-可+乌]谜矩谜 佛铎器怛罗 钵里输但儞昙谜昵昙谜 谜噜谜噜 谜嚧尸朅囇萨婆哥罗 蜜栗睹(丁臾) 尼婆[口*赖]儞 勃提苏勃睇 <a href=\"/remen/fotuo.html\" class=\"keylink\" target=\"_blank\">佛陀</a>陀頞提瑟侘泥娜曷[口*洛]叉睹谜 萨婆提婆 三谜頞三谜三曼捼(奴和)汉[口*兰]睹谜萨婆佛陀菩提萨埵 苫谜苫谜 钵喇苦谜曼 睹谜 萨婆伊底[阿-可+鸟]波达婆萨婆毗何大也 萨婆萨埵难者[目*甫][口*阑]泥[目*甫][口*阑]泥(去)[目*甫][口*阑]也谜 萨婆阿舍 薜琉璃也 钵唎底婆细 萨婆波跛 着杨羯囇莎诃</p><p>尔时七佛说此咒时。光明普照大地震动。种种神变一时俱现。时诸大众见此事已。各各随力以天香花涂香末香奉上彼佛。咸唱善哉右绕七匝。彼佛世尊同声唱言。汝等一切人天大众。应如是知。若有善男子善女人若王王子妃后大臣寮庶之类。若于此咒受持读诵听闻演说。以妙香花供养经卷着新净衣在清净处持八戒斋。于诸含识常生慈愍。如是供养得无量福。若复有人有所<a href=\"/remen/qiyuan.html\" class=\"keylink\" target=\"_blank\">祈愿</a>。应当造此七佛形像可于静处以诸香华悬缯幡盖。上妙饮食及诸伎乐而为供养。并复供养菩萨诸天。在佛像前端坐诵咒。于七日中持八戒斋。诵满一千八遍。彼诸如来及诸菩萨悉皆护念。执金刚菩萨并诸释梵四天王等。亦来拥卫此人。所有五无间罪一切业障。悉皆消灭。无病延年亦无横死及诸疾疫。他方贼盗欲来侵境。斗诤战阵言讼仇隙饥俭旱涝。如是等怖一切皆除。共起慈心犹如父母。有所愿求无不遂意</p><p>尔时执金刚菩萨。释梵四天王。从座而起合掌恭敬。礼释迦牟尼佛足白言。世尊。我等大众皆已得闻诸佛本愿殊胜功德。及见诸佛慈悲至此令我众生亲承供养。世尊。若于其处有此经典及七佛名陀罗尼法。<a href=\"/remen/liutong.html\" class=\"keylink\" target=\"_blank\">流通</a>供养乃至书写。我等悉皆承佛威力。即往其处拥护于彼。国王大臣。城邑聚落。男子女人勿令众苦及诸疾病之所恼乱。常得安隐财食丰足。我等即是报诸佛恩。世尊我等亲于佛前自立要誓。若有净信男子女人。忆念我者应诵此咒。即说咒曰</p><p>但侄他 恶寠莫寠 呾罗寠 么么寠具晒 诃呼(去) 醯(去) 末啰末啰末啰 紧树晒布晒莎诃</p><p>若有净信男子女人国王王子大臣辅相中宫婇女。诵七佛名及此神咒。读诵书写恭敬供养。现世皆得无病长寿。离众苦恼不堕三途。得不退转乃至菩提。彼诸佛土随意受生。常见诸佛得宿命智。念定总持无不具足。若患鬼疟等病。当书此咒系之肘后。病若差已置清净处。尔时执金刚菩萨。诣七佛所右绕三匝各申礼敬白言。世尊。惟愿慈悲护念于我。我今为欲饶益未来男子女人持是经者。我更为说陀罗尼咒。时彼七佛赞执金刚言。善哉善哉执金刚。我加护汝可说神咒。为护未来持经之人令无众恼所求满足。时执金刚菩萨。即说咒曰</p><p>南么馺多喃 三藐三佛陀喃 南么萨婆跋折啰达啰喃呾侄他 唵跋折晒 跋折晒 莫诃跋折晒 跋折啰波舍 陀[口*赖]儞三么三么 三曼[多*页] 阿钵[口*赖]底喝多 跋折晒 苫么苫么 钵啰苫曼睹谜 萨婆毗阿大也 矩噜矩噜 萨婆羯么 阿伐[口*赖]拏儞叉也 三么也末奴三末啰簿伽畔跋折啰波儞萨婆舍谜钵哩 脯[口*赖]也 莎诃</p><p>世尊。若复有人持七佛名。忆念彼佛本愿功德。并持此咒读诵演说。我令彼人所愿满足无所乏少。若欲见我问善恶者。应当书写此经造七佛像并执金刚菩萨像皆于像身安<a href=\"/sheli/fo/\" class=\"keylink\" target=\"_blank\">佛舍利</a>于此像前如上所说种种供养礼拜旋绕。于众生处起慈悲心受八戒斋日别三时澡浴清净三时衣别从白月八日至十五日每日诵咒一百八遍心无散乱。我于梦中即自现身共为言说。随所求者皆令满足。时大会中有诸菩萨皆悉唱言。善哉善哉执金刚。陀罗尼不可思议实为善说。时七如来作如是语。我等护汝所说神咒。为欲饶益一切众生皆得安乐所求愿满。不令此咒隐没于世。尔时七佛。告诸菩萨释梵四天王曰。我今以此神咒付属汝等。并此经卷于未来世后五百岁法欲灭时。汝等皆应护持是经。此经威力利益甚多。能除众罪善愿皆遂。勿于薄福众生诽谤正法毁贤圣者。授与斯经令法速灭。尔时东方七佛世尊。见此大众所作已办机缘满足无复疑心。各还本土于其座上忽然不现</p><p>尔时具寿阿难陀。即从座起<a href=\"/remen/lifo.html\" class=\"keylink\" target=\"_blank\">礼佛</a>双足。右膝着地合掌恭敬。而白佛言。世尊。当何名此经我等云何受持。佛告阿难陀。此经名为七佛如来应正等觉本愿功德殊胜庄严。亦名曼殊室利所问。亦名药师琉璃光如来本愿功德。亦名执金刚菩萨发愿要期。亦名净除一切业障。亦名所有愿求皆得圆满。亦名十二大将发愿护持。如是名字汝当奉持。时薄伽梵说是经已。诸大菩萨及声闻众。天龙药叉健闼婆阿苏罗揭路茶紧那罗莫呼洛伽人非人等。一切大众闻佛所说。皆大欢喜信受奉行</p></div>"
}]