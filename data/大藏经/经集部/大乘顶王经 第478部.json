[{
    "title": "大乘顶王经 第478部",
    "author": "月婆首那 译",
    "html": "<div class=\"B1_text\"><p>　　大乘顶王经</p><p>　　梁优禅尼国王子月婆首那译</p><p>　　归命大智海<a href=\"/remen/yuanman.html\" class=\"keylink\" target=\"_blank\">圆满</a>净觉尊</p><p>　　如是我闻。一时佛在毗舍离庵罗树园。与大<a href=\"/remen/biqiu.html\" class=\"keylink\" target=\"_blank\">比丘</a>僧八百人俱。菩萨摩诃萨十千人俱。及诸天龙八部鬼神。尔时<a href=\"/remen/shizun.html\" class=\"keylink\" target=\"_blank\">世尊</a>食时着衣持钵。入毗舍离大城。乞食于其城中。次第游于净称里巷。尔时净称里巷有一童子名善思惟。乳母抱持在于高楼重阁之上手执莲华娱乐受乐。以宿善根即向乳母。而说偈言</p><p>　　如是音乐声　　世所未曾有</p><p>　　母今速放我　　我欲至阁下</p><p>　　必是大<a href=\"/remen/jingjin.html\" class=\"keylink\" target=\"_blank\">精进</a>　　世尊大光明</p><p>　　我欲投右足　　因陀枳罗边</p><p>　　微妙甚可乐　　众鸟悉围绕</p><p>　　此声昔未闻　　亦生未曾睹</p><p>　　必是大精进　　怜愍<a href=\"/remen/zhongsheng.html\" class=\"keylink\" target=\"_blank\">众生</a>故</p><p>　　以右足而蹈　　因陀枳罗边</p><p>　　如母着璎珞　　贯之严其身</p><p>　　未触出妙声　　令人意所乐</p><p>　　必是天中尊　　<a href=\"/remen/gongde.html\" class=\"keylink\" target=\"_blank\">功德</a>光<a href=\"/remen/zhuangyan.html\" class=\"keylink\" target=\"_blank\">庄严</a></p><p>　　放右足而下　　因陀枳罗边</p><p>　　如人击铜鼓　　出于大音声</p><p>　　于其一切处　　皆得闻此音</p><p>　　必是人中日　　大牟尼光明</p><p>　　入此大城中　　利益诸众生</p><p>　　如树生花时　　种种花庄严</p><p>　　随意出妙音　　令众生贪着</p><p>　　必是大龙王　　善住天中尊</p><p>　　我欲右足蹈　　因陀枳罗边</p><p>　　如空净无垢　　周遍无尘翳</p><p>　　光焰如金色　　令日光不现</p><p>　　必是乐见者　　具足光明尊</p><p>　　放右足而下　　因陀枳罗边</p><p>　　如此诸天众　　住在于空中</p><p>　　<a href=\"/remen/huanxi.html\" class=\"keylink\" target=\"_blank\">欢喜</a>而赞叹　　旋转在空中</p><p>　　必是利世者　　最胜天中尊</p><p>　　放右足而下　　因陀枳罗边</p><p>　　如此城众生　　悉生于慈心</p><p>　　各各意相谓　　如母子相亲</p><p>　　必是功德聚　　功德花庄严</p><p>　　放右足而下　　因陀枳罗边</p><p>　　如男<a href=\"/remen/zinv.html\" class=\"keylink\" target=\"_blank\">子女</a>人　　持种种妙花</p><p>　　满掬而侍立　　欢喜相瞻视</p><p>　　必是人中龙　　功德花庄严</p><p>　　右足下而蹈　　因陀枳罗边</p><p>　　天花及人花　　满于<a href=\"/remen/xukong.html\" class=\"keylink\" target=\"_blank\">虚空</a>中</p><p>　　散以缤纷香　　令人心爱乐</p><p>　　必是大精进　　欲请毗舍离</p><p>　　无上尊入城　　利益诸众生</p><p>　　尔时乳母闻子语已惊怖毛竖。即将童子至于楼下。而作是念。向所言者为是谁作。为是天也若龙夜叉罗刹鬼神紧那罗摩睺罗伽为是人也。还住本处而不移动</p><p>　　尔时世尊至其门已。时彼童子见佛世尊。在其阁下瞻仰如来。以佛神力在虚空中。即向世尊。而说偈言</p><p>　　世尊住大智　　安住无上人</p><p>　　怜愍诸众生　　愿受此莲花</p><p>　　尔时世尊。以偈答童子言</p><p>　　我住于实际　　非<a href=\"/remen/shijian.html\" class=\"keylink\" target=\"_blank\">世间</a>境界</p><p>　　其际无有际　　此是实际相</p><p>　　尔时善思惟童子。以偈问曰</p><p>　　云何住于际　　实际中导师</p><p>　　其际无有际　　若无云何住</p><p>　　尔时世尊。以偈答言</p><p>　　若际是实际　　即际是如来</p><p>　　如住于实际　　导师如是住</p><p>　　若际是实际　　即际是如来</p><p>　　如住于实际　　童子我住然</p><p>　　尔时善思惟童子。以偈问言</p><p>　　非际际为际　　其际有何相</p><p>　　以何方便故　　名之为实际</p><p>　　尔时世尊。以偈答言</p><p>　　无取际非际　　故名为实际</p><p>　　虚空是际相　　其空无空相</p><p>　　尔时善思惟童子。而说偈言</p><p>　　妙处是实处　　处处无有上</p><p>　　愿一切众生　　住此如导师</p><p>　　尔时善思惟童子白佛言。世尊。唯愿世尊。怜愍我故受此莲花。尔时世尊即便受彼所施莲华。如来受已。时彼童子而作是言。世尊。以此善根愿我得成阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。为诸众生分别解说无凡夫法无声闻法。尔时慧命<a href=\"/remen/sheli.html\" class=\"keylink\" target=\"_blank\">舍利</a>弗在大众中。语善思惟童子言。汝学何法为众生说。尔时善思惟童子。以偈答言</p><p>　　诸佛及声闻　　一切无得者</p><p>　　我觉如是法　　为诸众生说</p><p>　　其法世界无　　亦无有言说</p><p>　　智者应当知　　其法性如是</p><p>　　过去正遍知　　<a href=\"/remen/tianren.html\" class=\"keylink\" target=\"_blank\">天人</a>无上尊</p><p>　　无得此法者　　导师入<a href=\"/remen/niepan.html\" class=\"keylink\" target=\"_blank\">涅槃</a></p><p>　　彼处无法界　　亦无众生界</p><p>　　此是无上际　　非世间境界</p><p>　　法界但是名　　名字而分别</p><p>　　无分别分别　　分别毕竟无</p><p>　　尔时富楼那弥多罗尼子。以偈问善思惟童子言</p><p>　　云何于此法　　童子而修学</p><p>　　甚深难知处　　智者于此惑</p><p>　　汝生来未久　　<a href=\"/remen/zhihui.html\" class=\"keylink\" target=\"_blank\">智慧</a>甚通达</p><p>　　与声闻谈论　　智慧无障碍</p><p>　　处处巧明净　　如成炼真金</p><p>　　如王在大众　　如月在于空</p><p>　　尔时善思惟童子。以偈答慧命富楼那曰</p><p>　　汝今知己问　　彼处无有生</p><p>　　诸法未曾生　　谁受于生者</p><p>　　无一法生者　　<a href=\"/remen/zixing.html\" class=\"keylink\" target=\"_blank\">自性</a>不可得</p><p>　　此是诸法性　　求法不可得</p><p>　　法及于法性　　二俱不可得</p><p>　　二俱未曾有　　而佛说妙法</p><p>　　此是第一轮　　鹿苑中所说</p><p>　　如卷把于空　　以觉诸声闻</p><p>　　法音遍一切　　救度诸众生</p><p>　　以得方便智　　如实而演说</p><p>　　生者及与死　　是凡夫境界</p><p>　　富楼那汝有　　颠倒未除尽</p><p>　　生者及死者　　此世间言说</p><p>　　无言<a href=\"/remen/shuofa.html\" class=\"keylink\" target=\"_blank\">说法</a>中　　言说是密语</p><p>　　尔时富楼那弥多罗尼子白佛言。希有世尊。善思惟童子。于此甚深法中智慧通达。佛告富楼那。如是如是如汝所说。佛问善思惟童子。汝以何义求阿耨多罗三藐三菩提。尔时善思惟童子。而说偈言</p><p>　　天人无上尊　　知已而故问</p><p>　　如牟尼所说　　谁当有所求</p><p>　　我今无所求　　而求无滞法</p><p>　　甚深无上句　　清净离诸漏</p><p>　　众生不可得　　非众生亦然</p><p>　　于此不迷没　　能住于世间</p><p>　　若能如是知　　甚深无上句</p><p>　　一者及异者　　如上实际说</p><p>　　<a href=\"/remen/juewu.html\" class=\"keylink\" target=\"_blank\">觉悟</a>诸众生　　众生不可得</p><p>　　以无众生故　　亦无觉知者</p><p>　　智慧及众生　　自性不可得</p><p>　　若能如是知　　是名为智者</p><p>　　世尊我如是　　自然能觉知</p><p>　　为一切众生　　而说无上法</p><p>　　尔时阿难白佛言。希有世尊。善思惟童子。以此甚深辩才。于无证无得法中而能解说。一切世间天人阿修罗。于此法中皆生惊怖。世尊。谁于此法而不修学。于此深法应先修学。尔时慧命阿难而说偈言</p><p>　　善思惟童子　　在于大众中</p><p>　　如须弥宝山　　观者皆爱乐</p><p>　　譬如须弥山　　安处于大海</p><p>　　如是善说法　　世间所爱乐</p><p>　　非有名无名　　童子之所说</p><p>　　所说实际法　　非世间境界</p><p>　　如是言说时　　不生惊怖心</p><p>　　汝今为我说　　云何如是知</p><p>　　尔时童子。而说偈言</p><p>　　我不顾身命　　求法无所著</p><p>　　如是求菩提　　多闻应当知</p><p>　　因欲堕愦闹　　世间受诸苦</p><p>　　我已不贪着　　见世导师故</p><p>　　此诸佛境界　　救护世间者</p><p>　　今在于佛前　　身无有诸过</p><p>　　虚空及我身　　二俱不可得</p><p>　　若无法可得　　于法有何怖</p><p>　　虚空及与佛　　二俱不可得</p><p>　　若能如是忍　　于法无所畏</p><p>　　虚空及与地　　自性不可得</p><p>　　善思此自性　　于法无所畏</p><p>　　善思虚空地　　本无当亦无</p><p>　　无自性无生　　畏者无自性</p><p>　　虚空无高下　　毕竟不可得</p><p>　　如是知法者　　于法无所畏</p><p>　　尔时世尊问善思惟童子言。汝不畏也。不也世尊。汝不惊也。不也世尊。佛告童子。善哉善哉。汝能于此甚深法中不惊不怖。尔时世尊。而说偈言</p><p>　　若于体生畏　　其体不可得</p><p>　　若如是常忍　　其人求菩提</p><p>　　说于众生想　　众生不可得</p><p>　　若能如是知　　安住于此乘</p><p>　　若不得菩提　　不得非菩提</p><p>　　更无有所得　　彼则无所畏</p><p>　　若能如是知　　不住有无中</p><p>　　如是汝应知　　此道是菩提</p><p>　　是故善思惟。菩萨欲速得阿耨多罗三藐三菩提。欲觉知者。常想乐想净想众生想人想。应当修学此道。能向阿耨多罗三藐三菩提。我本行<a href=\"/remen/pusadao.html\" class=\"keylink\" target=\"_blank\">菩萨道</a>时。亦常修学如是之行。我得如此无上道已。不得一法名得菩提。尔时世尊。而说偈言</p><p>　　我说于常想　　常体不可得</p><p>　　常<a href=\"/remen/wuchang.html\" class=\"keylink\" target=\"_blank\">无常</a>无故　　求之不可得</p><p>　　乐想众生者　　不知于乐想</p><p>　　此是颠倒想　　分别生于人</p><p>　　是故彼有想　　命者及以人</p><p>　　若有知法者　　彼此不可得</p><p>　　非道得菩提　　非道亦不得</p><p>　　此是诸法性　　求法不可得</p><p>　　性及于实事　　智者不分别</p><p>　　汝应如是知　　此道是菩提</p><p>　　不行此妙乘　　佛乘无上乘</p><p>　　于此生分别　　是人不知法</p><p>　　不行此妙乘　　佛乘无上乘</p><p>　　若不修此行　　甚深定难证</p><p>　　诸法无实事　　实事不可得</p><p>　　若无实事者　　云何得有乐</p><p>　　若乐若苦等　　犹如空中迹</p><p>　　智者如说知　　其心得<a href=\"/remen/jietuo.html\" class=\"keylink\" target=\"_blank\">解脱</a></p><p>　　我说有我者　　其法无实事</p><p>　　以无有我故　　无有能知者</p><p>　　无有知者故　　是智慧境界</p><p>　　是以说命想　　毕竟不可得</p><p>　　若我若命等　　自性无实事</p><p>　　大智能解知　　少智则迷惑</p><p>　　性及于实事　　此凡夫境界</p><p>　　不知此乘中　　佛乘不思议</p><p>　　甚深修多罗　　不闻不<a href=\"/remen/shouchi.html\" class=\"keylink\" target=\"_blank\">受持</a></p><p>　　于此法门中　　无法可演说</p><p>　　我不得一法　　亦无法可说</p><p>　　我坐道场时　　不证一智慧</p><p>　　无智亦如是　　菩提无得故</p><p>　　菩提及道场　　说时不可得</p><p>　　凡夫起分别　　称言佛说法</p><p>　　此是微密言　　甚深佛所说</p><p>　　若不闻此法　　最胜之所说</p><p>　　甚深及与佛　　此是魔境界</p><p>　　其人不知味　　守护一切法</p><p>　　诸菩萨众等　　无不了此法</p><p>　　诸佛及菩提　　二俱不可得</p><p>　　如是妄言说　　称云佛说法</p><p>　　如此云何有　　依止于可求</p><p>　　若有智慧者　　分别甚深法</p><p>　　如是信赞叹　　诸佛不思议</p><p>　　是故善思惟　　当修学深法</p><p>　　其法义甚深　　甚深智能觉</p><p>　　如是言说此　　言说亦无得</p><p>　　众生见颠倒　　此非其境界</p><p>　　非唯<a href=\"/remen/sanmei.html\" class=\"keylink\" target=\"_blank\">三昧</a>故　　能知于此义</p><p>　　三昧非三昧　　于空中亦无</p><p>　　此非智境界　　亦非非智境</p><p>　　应觉知此际　　非是智慧境</p><p>　　我昔闻此法　　行于甚深处</p><p>　　众生所乐异　　信受者希有</p><p>　　若不信此经　　最胜之所说</p><p>　　多佛种善根　　是人乃能信</p><p>　　尔时世尊。复告善思惟言。童子。是故菩萨应如是自庄严。于世间惊怖处不生惊怖。应如是庄严。童子言。世尊。我于今者信乐受行。愚痴之人所不能信。佛告童子。菩萨摩诃萨甚深之行当为汝说。诸法无诤闻已不惊。一切法断闻已不惊。诸法不断闻已不惊。一切法有一切法无闻已不惊。一切法分别一切法无分别闻已不惊。诸法有为诸法无为闻已不惊。一切法有境界一切法无境界闻已不惊。一切法欢喜一切法无欢喜闻已不惊。一切法差别一切法无差别闻已不惊。一切法有求一切法无求闻已不惊。一切法清凉一切法无清凉闻已不惊。一切法明一切法无明闻已不惊。一切法有名一切法无名闻已不惊。一切法生一切法无生闻已不惊。一切法有畏一切法<a href=\"/remen/wuwei.html\" class=\"keylink\" target=\"_blank\">无畏</a>闻已不惊。一切法生一切法灭一切法无灭闻已不惊。一切法是道一切法非道闻已不惊。一切法般涅槃一切法不般涅槃闻已不惊。说此法时。不生惊怖。尔时世尊。而说偈言</p><p>　　于一切法中　　自性不可得</p><p>　　以无自性故　　应观其相灭</p><p>　　一切法无灭　　其中亦<a href=\"/remen/wuxin.html\" class=\"keylink\" target=\"_blank\">无心</a></p><p>　　一切法无故　　自性不可得</p><p>　　一切法中诤　　其心不可得</p><p>　　若法不可得　　亦无有诤者</p><p>　　一切法无故　　其性无有实</p><p>　　若性无实者　　其法亦无灭</p><p>　　一切诸法断　　智者解不二</p><p>　　此称为断者　　非显示于断</p><p>　　一切法不断　　微尘不可得</p><p>　　微尘及多尘　　法中不可得</p><p>　　一切法无故　　言说中而现</p><p>　　如彼不可得　　实有而不现</p><p>　　一切法无故　　方便而有见</p><p>　　若言无实者　　此则皆戏论</p><p>　　一切法和合　　无诤故宣说</p><p>　　求诤之自性　　毕竟无有实</p><p>　　一切法无合　　无作亦无灭</p><p>　　如是不可得　　远离于诸法</p><p>　　一切法无得　　求始不可得</p><p>　　以其无始故　　名之为实际</p><p>　　一切法欢喜　　喜悦不可得</p><p>　　若法不可得　　亦无有言说</p><p>　　一切法无喜　　以法无二故</p><p>　　自性中无实　　此是甚深相</p><p>　　一性法不动　　自性中<a href=\"/remen/wuwo.html\" class=\"keylink\" target=\"_blank\">无我</a></p><p>　　以自性无故　　求动不可得</p><p>　　无动是涅槃　　求法不可得</p><p>　　以无有法故　　故名为涅槃</p><p>　　一切法无常　　而说第一义</p><p>　　此众生言说　　名之为分别</p><p>　　诸法无分别　　无常无住故</p><p>　　众生不可得　　此是法中法</p><p>　　一切法如幻　　其幻不可得</p><p>　　以法不可得　　依行故言说</p><p>　　一切法无为　　此是其自体</p><p>　　以法不可得　　是故名无边</p><p>　　所说之境界　　自体无境界</p><p>　　凡夫虚妄取　　称言有境界</p><p>　　<a href=\"/remen/zizai.html\" class=\"keylink\" target=\"_blank\">自在</a>说境界　　亦说无境界</p><p>　　以其说境界　　应知无境界</p><p>　　一切法是实　　其数不可得</p><p>　　若身不可得　　是故无有异</p><p>　　以其无得故　　则知有所得</p><p>　　以有所得故　　则知无所得</p><p>　　其中无清凉　　亦无不清凉</p><p>　　无法无清凉　　此是诸法实</p><p>　　诸法不可得　　不可得说此</p><p>　　以诸法无故　　则知诸法有</p><p>　　一切法唯名　　名亦不可得</p><p>　　若法不可得　　则知有涅槃</p><p>　　受及与非受　　于受中而说</p><p>　　此中无有说　　名之以为说</p><p>　　非有名为有　　于有中而说</p><p>　　以起分别故　　恒堕有无中</p><p>　　凡夫见幻人　　取之谓为实</p><p>　　有无法平等　　智者闻不惑</p><p>　　法生及无生　　二俱不可得</p><p>　　以下劣凡夫　　故说有生法</p><p>　　法若有生者　　是则应有灭</p><p>　　生法及灭法　　此二不可得</p><p>　　一切法悉空　　无法而可得</p><p>　　汝应如是知　　我所说深法</p><p>　　菩提无言说　　亦无有作者</p><p>　　若得菩提时　　于三有明了</p><p>　　若分别菩提　　不名求菩提</p><p>　　行及于菩提　　无有分别相</p><p>　　一切物无生　　求自性亦无</p><p>　　以自性无故　　此是涅槃相</p><p>　　毕竟无有生　　求之不可得</p><p>　　以自性无故　　非灭非非灭</p><p>　　若知此义者　　一切法自性</p><p>　　彼无有生故　　则无有违诤</p><p>　　闻说甚深法　　不生惊怖者</p><p>　　应知彼众生　　佛说为菩萨</p><p>　　尔时善思惟童子。以偈白佛</p><p>　　世尊无上师　　为我故出世</p><p>　　于此法中说　　异相求唯名</p><p>　　牟尼出于世　　佛生不思议</p><p>　　永断诸魔网　　而现<a href=\"/remen/zhengfa.html\" class=\"keylink\" target=\"_blank\">正法</a>网</p><p>　　我断<a href=\"/remen/shengsi.html\" class=\"keylink\" target=\"_blank\">生死</a>尽　　不久至道场</p><p>　　若无异想者　　以相故演说</p><p>　　世尊说可求　　见已入涅槃</p><p>　　度脱诸世间　　断绝诸疑惑</p><p>　　尔时世尊。告善思惟童子言。无疑惑行是菩萨行。护念之行是菩萨行。无分别行离一切过。以甚深行怜愍一切诸众生等是菩萨行。善思惟。相行虚妄行是欲相。舍于欲行离诸嗔恨。于一切众生其心平等。以心不可得故。行大慈行以求法故。行大施行以不舍故。行无疑行以不见他故。行无恼热行以清凉故。行精进行无疲倦故。行三昧行心无边故。行于智行知一切<a href=\"/remen/faxiang.html\" class=\"keylink\" target=\"_blank\">法相</a>故。行无畏行无怯弱故。行无障行成就如来影像胜行故。观察十方一切世界以无滞行故。尔时世尊。而说偈言</p><p>　　说诸菩萨行　　远离诸疑惑</p><p>　　行及于愚痴　　二俱不可得</p><p>　　非行以为行　　是诸菩萨行</p><p>　　若知此<a href=\"/remen/xingzhe.html\" class=\"keylink\" target=\"_blank\">行者</a>　　斯人行无碍</p><p>　　说诸菩萨等　　护念于诸法</p><p>　　以求无所得　　此是无上行</p><p>　　若说我<a href=\"/remen/xiuxing.html\" class=\"keylink\" target=\"_blank\">修行</a>　　则住于颠倒</p><p>　　以住颠倒故　　不能得无畏</p><p>　　此是言说行　　言说不可得</p><p>　　若能如是知　　行于无上乘</p><p>　　大乘无上乘　　此乘无惊怖</p><p>　　惊怖及不惊　　一切皆戏论</p><p>　　我说一切行　　一切行皆无</p><p>　　若一切行无　　是为无上行</p><p>　　此行是甚深　　护念一切法</p><p>　　护念及甚深　　此一切分别</p><p>　　甚深及以行　　此中二俱无</p><p>　　若知于此际　　不分别诸法</p><p>　　无法可取着　　无法不可着</p><p>　　此是诸法性　　无性而演说</p><p>　　无坚无欲等　　以求故显说</p><p>　　文字不可得　　此是无上句</p><p>　　我以方便说　　闻者勿生怖</p><p>　　以求不可得　　亦无破坏相</p><p>　　此诸众生行　　理实不可得</p><p>　　若能如是知　　是名善修学</p><p>　　一切众生无　　故我说众生</p><p>　　而众生法尔　　此道是无上</p><p>　　若心若众生　　毕竟不可得</p><p>　　此是第一义　　而大慈故说</p><p>　　菩萨摩诃萨　　世间大施主</p><p>　　以修常施故　　故名为施主</p><p>　　若法不可得　　一切法皆无</p><p>　　是时修施者　　菩萨无智故</p><p>　　若法不可得　　于高下法中</p><p>　　以不惊怖故　　名为真施主</p><p>　　若佛不可得　　法则不思议</p><p>　　此名真持戒　　诸法无所依</p><p>　　佛境不思议　　为诸菩萨说</p><p>　　愚者不觉知　　禁戒不清净</p><p>　　于众生起忍　　众生不可得</p><p>　　此是无上忍　　于此法中说</p><p>　　若心不可得　　亦无有分别</p><p>　　此是无上忍　　以法不可得</p><p>　　若起疲倦时　　菩萨应远离</p><p>　　如是上精进　　以名字故说</p><p>　　身心直精进　　不倚于诸法</p><p>　　此是上精进　　为诸菩萨说</p><p>　　菩萨于法中　　若不起疲倦</p><p>　　无功而精进　　勤精进无上</p><p>　　于内外法中　　心性不可得</p><p>　　其心善调柔　　以心无得故</p><p>　　攀缘及以心　　自性无所有</p><p>　　无心三摩提　　是故名三昧</p><p>　　善逝为我说　　此三摩跋提</p><p>　　若不离此法　　我说善调伏</p><p>　　不以智慧知　　法有少自性</p><p>　　自性及以法　　此二毕竟无</p><p>　　不得一切法　　<a href=\"/remen/xinshi.html%09\" class=\"keylink\" target=\"_blank\">心识</a>之境界</p><p>　　不以智知法　　自性毕竟无</p><p>　　若能如是知　　是菩萨念力</p><p>　　行于第一义　　非世间境界</p><p>　　一切众无实　　而为说正说</p><p>　　于彼大众中　　不起众生想</p><p>　　彼众生如幻　　其幻毕竟无</p><p>　　闻如是说时　　不生于碍想</p><p>　　若自他等法　　此二毕竟无</p><p>　　闻说如是法　　不生于碍想</p><p>　　内外等二法　　智者之所行</p><p>　　心无高下故　　一切世间等</p><p>　　一切法无碍　　犹如空中迹</p><p>　　法自性亦尔　　如彼空中迹</p><p>　　菩萨如是知　　名为善通达</p><p>　　明了一切法　　知众生所行</p><p>　　众生不可得　　求法亦复然</p><p>　　智明了诸界　　其界毕竟无</p><p>　　我说入此门　　行于无上道</p><p>　　得如是道已　　知诸众生行</p><p>　　界及于众生　　此二俱无实</p><p>　　如是第一智　　知于一切法</p><p>　　于内外法中　　智慧无所著</p><p>　　远离无著法　　是名为实际</p><p>　　此法不思议　　名为诸<a href=\"/remen/fofa.html\" class=\"keylink\" target=\"_blank\">佛法</a></p><p>　　彼法无所有　　无亦毕竟无</p><p>　　如是修行时　　不着于此世</p><p>　　此智名无滞　　名为诸佛智</p><p>　　诸法不思议　　于法理无实</p><p>　　以其法无故　　佛法名觉者</p><p>　　诸佛及佛法　　一切皆不着</p><p>　　不着于菩提　　是名诸佛智</p><p>　　此乘是大乘　　摄一切法门</p><p>　　度脱诸世间　　世间不可得</p><p>　　一切诸世界　　所有诸众生</p><p>　　菩萨为求法　　皆亲近恭敬</p><p>　　深观此诸法　　佛法不思议</p><p>　　以不得诸法　　是人得菩提</p><p>　　菩提及以法　　一切皆<a href=\"/remen/wuxiang.html\" class=\"keylink\" target=\"_blank\">无相</a></p><p>　　如是观察者　　能尽于佛法</p><p>　　如是观察时　　于世间不着</p><p>　　以心不着故　　能尽于菩提</p><p>　　复次善思惟。诸菩萨摩诃萨。未具庄严者我今当说。若有得闻如是法门不生惊怖。当知是人已近道场。近佛境界住无障碍解脱之道。观察十方心无所著则为诸佛。以大慈大悲不共佛法。不观顶相之所覆护。闻说如是甚深法门生信乐者。则为如来悉见悉知。于此经中不信乐者如来悉知。若于此经生信乐者。是<a href=\"/remen/fodizi.html\" class=\"keylink\" target=\"_blank\">佛弟子</a>我是其师。尔时世尊。而说偈言</p><p>　　我已坐道场　　道场毕竟空</p><p>　　以不得菩提　　安住于智中</p><p>　　其法无障碍　　法体毕竟无</p><p>　　若法毕竟无　　解脱时乃知</p><p>　　于一切法中　　智慧能到佛</p><p>　　一切法及智　　此是佛所说</p><p>　　凡夫妄分别　　说言有无著</p><p>　　诸佛不分别　　菩萨及智者</p><p>　　观察诸世间　　世间毕竟无</p><p>　　世间空寂故　　观智亦如是</p><p>　　众生及以佛　　无有分别相</p><p>　　以无分别故　　名为无上慈</p><p>　　尽诸众生界　　虽为悲所触</p><p>　　其悲无实事　　悲及于实事</p><p>　　此凡夫境界　　如虚空尺寸</p><p>　　本无当亦无　　世间亦如是</p><p>　　是名无上悲　　此是无上法</p><p>　　名为诸佛法　　求之不可得</p><p>　　善逝之所说　　导师无上尊</p><p>　　求色不可得　　如是法无色</p><p>　　随世间故说　　虚空无有边</p><p>　　处处不可取　　诸佛法如是</p><p>　　随世间故说　　此无上智慧</p><p>　　智慧不可得　　以智不可得</p><p>　　彼智亦无实　　此岸若<a href=\"/remen/bian.html\" class=\"keylink\" target=\"_blank\">彼岸</a></p><p>　　以相形故说　　以彼取相故</p><p>　　不行甚深法　　当知此法中</p><p>　　一切皆平等　　若以相说者</p><p>　　则非善知识　　自众若他众</p><p>　　若说有求者　　以取相说故</p><p>　　彼非善知识　　若谓法为有</p><p>　　除遣得无法　　童子我此法</p><p>　　不作如是说　　我以知苦故</p><p>　　性中无苦恼　　若如是说者</p><p>　　不入于此法　　诸法本无集</p><p>　　名之以为集　　若说断于集</p><p>　　则远离此法　　若于此定法</p><p>　　本无而分别　　于本无法中</p><p>　　本来无有灭　　若以分别说</p><p>　　本无今何灭　　童子汝当知</p><p>　　此见非<a href=\"/remen/zhengjian.html\" class=\"keylink\" target=\"_blank\">正见</a>　　修习于道者</p><p>　　以求故演说　　付嘱于求者</p><p>　　于道中修学　　我说诸菩萨</p><p>　　大智大名称　　于当来世中</p><p>　　能解此深义　　若有持此经</p><p>　　最胜之所说　　多种诸善根</p><p>　　为诸众生故　　善说修多罗</p><p>　　智者能受持　　是人当来世</p><p>　　能护我正法　　说于此法者</p><p>　　住如无分别　　如此是菩提</p><p>　　菩提不可得</p><p>　　说此法时。善思惟童子。得无生法忍。踊跃欢喜得未曾有。诸佛法常为诸菩萨授记莂时现希有事。尔时世尊。从其面门放诸光明。青黄赤白紫颇梨色。此光出已遍照无量一切世界上至梵世。照世界已还至佛所。绕佛三匝从佛顶入。是时大地六种震动。尔时空中有诸天众。雨众天华沉水末香。于虚空中作天伎乐出妙音声。尔时三千<a href=\"/remen/daqianshijie.html\" class=\"keylink\" target=\"_blank\">大千世界</a>清净庄严如郁单越。尔时阿难。从坐而起整理衣服。恭敬合掌白佛言。世尊。何<a href=\"/remen/yinyuan1.html\" class=\"keylink\" target=\"_blank\">因缘</a>故如来现此希有之事。若无因缘如来则不现此瑞相。尔时阿难。而说偈言</p><p>　　无上导师人中尊　　<a href=\"/remen/wuyuan.html\" class=\"keylink\" target=\"_blank\">无缘</a>则不现奇变</p><p>　　唯愿世尊为众说　　今此瑞相何因缘</p><p>　　诸天在于虚空中　　<a href=\"/remen/gongyang.html\" class=\"keylink\" target=\"_blank\">供养</a>最胜无上尊</p><p>　　欢喜踊跃而赞叹　　善说微妙胜法门</p><p>　　譬如北方郁单越　　种种妙华而庄严</p><p>　　此诸光明亦如是　　照此世界皆严净</p><p>　　一切诸佛法如是　　为诸菩萨授记莂</p><p>　　放此妙色大光明　　遍照十方从顶入</p><p>　　无上精进牟尼尊　　现此光明希有事</p><p>　　如来何缘放斯光　　唯愿大悲为我说</p><p>　　尔时世尊即为阿难。而说偈言</p><p>　　善思惟童子　　于诸如来所</p><p>　　广种诸善根　　当作人中尊</p><p>　　佛告阿难。此善思惟童子。于当来世当得供养无数亿佛。于诸佛所信乐恭敬。以诸供具饮食衣服卧具汤药。供养彼佛。彼诸如来般涅槃已。取<a href=\"/sheli/fo/\" class=\"keylink\" target=\"_blank\">佛舍利</a>起大宝塔高百千由旬。一切众宝以为严饰。以一切华香宝幢幡盖。栴檀沉水种种末香伎乐歌颂。供养赞叹彼诸如来。当得作<a href=\"/remen/fohao.html\" class=\"keylink\" target=\"_blank\">佛号</a>净月如来应正遍知明行足善逝世间解无上士调御丈夫天人师佛世尊。尔时世尊。而说偈言</p><p>　　十方诸世界　　珍宝满其中</p><p>　　以此珍宝聚　　奉施诸如来</p><p>　　世间无上师　　世尊之所说</p><p>　　若闻能受持　　功德多于彼</p><p>　　尔时慧命舍利弗。以偈白佛</p><p>　　甚深胜法门　　最胜之所说</p><p>　　云何名此经　　我等顶受持</p><p>　　于此法门中　　不说一法无</p><p>　　有亦不可得　　胜法门所说</p><p>　　一切有漏法　　及以无漏法</p><p>　　于此不可得　　微妙经所说</p><p>　　一切有为法　　及以无为界</p><p>　　二俱不可得　　于此经中说</p><p>　　世尊无上师　　说于一切行</p><p>　　一切不可得　　于此经中说</p><p>　　佛之所说法　　于此亦不说</p><p>　　所说甚微妙　　求我不可得</p><p>　　十方诸世界　　世尊之所说</p><p>　　世界无自体　　于此经中说</p><p>　　导师无上尊　　唯愿为我说</p><p>　　云何名此经　　我等当受持</p><p>　　闻如是语已　　佛告舍利弗</p><p>　　此经名顶王　　其顶毕竟无</p><p>　　大智汝当知　　应如是受持</p><p>　　若能受持此　　最胜之所说</p><p>　　彼人能觉知　　诸天及世人</p><p>　　佛说此法时　　众中百万人</p><p>　　诸善根增长　　悉发<a href=\"/remen/putixin.html\" class=\"keylink\" target=\"_blank\">菩提心</a></p><p>　　以得闻此经　　甚深无上法</p><p>　　此众必当得　　世间无上尊</p><p>　　于甚深法中　　皆悉明了知</p><p>　　此众毕当作　　受持此章句</p><p>　　若能受持此　　所说顶王经</p><p>　　于一切法中　　不生悕望心</p><p>　　此中无一忍　　亦无第二忍</p><p>　　若法不可得　　亦无法可说</p><p>　　若有能受持　　顶王修多罗</p><p>　　以观此法故　　能生于辩才</p><p>　　若有智女人　　能受持此经</p><p>　　能速转女身　　成就丈夫法</p><p>　　以一知一切　　以此一切知</p><p>　　诸法陀罗尼　　于此经中说</p><p>　　言说一切法　　容受于一切</p><p>　　如是说此分　　法光靡不遍</p><p>　　彼彼诸世间　　种种名应知</p><p>　　于处处说者　　其法不可得</p><p>　　法不可攀缘　　求之不可得</p><p>　　一切法如是　　总持者安乐</p><p>　　若法不可得　　法中无有无</p><p>　　此是诸法性　　名之为总持</p><p>　　若有能持此　　所说顶王经</p><p>　　持法之光明　　遍照一切处</p><p>　　一切法甚深　　其法不可得</p><p>　　若法不可得　　亦无所有无</p><p>　　若人具智慧　　辩才无所碍</p><p>　　乃能知此义　　毕竟无有实</p><p>　　如阿耨达龙　　处空注大雨</p><p>　　水非从外来　　不思议力尔</p><p>　　若欲知诸法　　分别无所碍</p><p>　　学此修多罗　　不依一切法</p><p>　　于此法门中　　法无所从来</p><p>　　一切法无生　　于此经中说</p><p>　　譬如日光明　　光无所不至</p><p>　　此经亦如是　　遍照一切法</p><p>　　若辩才比丘　　应受持此经</p><p>　　学此修多罗　　微妙顶王经</p><p>　　速疾能得成　　不思议辩才</p><p>　　修学此经已　　能利益世间</p><p>　　若有于此经　　能信生<a href=\"/remen/suixi.html\" class=\"keylink\" target=\"_blank\">随喜</a></p><p>　　总持者难得　　以不知味故</p><p>　　比丘<a href=\"/remen/biqiuni.html\" class=\"keylink\" target=\"_blank\">比丘尼</a>　　若不修行此</p><p>　　行余虚妄行　　去我法甚远</p><p>　　于我<a href=\"/remen/dizi.html\" class=\"keylink\" target=\"_blank\">弟子</a>中　　若能修行此</p><p>　　能为世间眼　　一切无与等</p><p>　　如忉利天王　　能覆护世间</p><p>　　此经亦如是　　能为世间舍</p><p>　　如住须弥顶　　见一切世间</p><p>　　如是住此经　　观察一切法</p><p>　　如夜火星流　　一切皆悉见</p><p>　　持经者光明　　一切法中胜</p><p>　　譬如日光明　　遍照一切处</p><p>　　此经亦如是　　能灭一切闇</p><p>　　如月在空中　　照已而不住</p><p>　　此经亦如是　　能照十方界</p><p>　　此印是法印　　一切印所印</p><p>　　此印住世间　　为诸菩萨故</p><p>　　如虚空中印　　本无当亦无</p><p>　　虚空及与印　　二俱是分别</p><p>　　如是诸佛法　　于此经中说</p><p>　　诸佛不可说　　法亦复如是</p><p>　　如王命将终　　国嗣付长子</p><p>　　敕告群臣众　　悉以付我子</p><p>　　如是圣法财　　贤圣所守护</p><p>　　付阿难比丘　　为诸菩萨说</p><p>　　守护持此经　　为诸菩萨故</p><p>　　成就善根者　　此经入其手</p><p>　　若有能受持　　演说此经者</p><p>　　是人必得佛　　决定无有疑</p><p>　　若人求辩才　　于法无依止</p><p>　　应受持演说　　顶王胜法门</p><p>　　说于世间法　　即名为菩提</p><p>　　如是无差别　　通达于此经</p><p>　　于一切世间　　此人无疑惑</p><p>　　能受持此经　　亦为他人说</p><p>　　闻如是经已　　觉知诸佛法</p><p>　　以此甚深法　　利益诸众生</p><p>　　佛说此经时　　诸佛皆称赞</p><p>　　善哉无上尊　　所说甚微妙</p><p>　　建此大法幢　　法幢不思议</p><p>　　能以四句偈　　为众生解说</p><p>　　此不思议经　　若为他解说</p><p>　　能观无量法　　法观不思议</p><p>　　诸佛无上尊　　永断一切法</p><p>　　皆同说此经　　不思议法门</p><p>　　尔时世尊说此偈已。告阿难言。若有比丘比丘尼优婆塞优婆夷。闻是法已。受持读诵为他解说。所得功德甚多无量不可穷尽。譬如虚空不可穷尽。如是阿难。若人于此甚深法门。受持读诵一四句偈为他解说其人功德亦复如是说不可尽。尔时世尊。而说偈言</p><p>　　无边甚深法　　此经说大义</p><p>　　受持解说者　　应善护此经</p><p>　　若以分别说　　虚空尚可穷</p><p>　　于此经功德　　说之不可尽</p><p>　　若受持此经　　则为已供养</p><p>　　十方世界中　　一切诸世尊</p><p>　　十方世界中　　所在大牟尼</p><p>　　受持此经者　　则<a href=\"/remen/libai.html\" class=\"keylink\" target=\"_blank\">礼拜</a>供养</p><p>　　十方世界中　　十号具足尊</p><p>　　若有闻此经　　则为已供养</p><p>　　过去诸世尊　　及以当来佛</p><p>　　十方世界中　　现在人中尊</p><p>　　若有受持此　　如来所说经</p><p>　　皆悉已供养　　师子牟尼尊</p><p>　　以资生供养　　此是世间智</p><p>　　受持此经者　　无上智慧供</p><p>　　若人以珍宝　　充满十方界</p><p>　　持以施诸佛　　其福德甚多</p><p>　　若复于此经　　善学为人说</p><p>　　此人所供养　　佛说为第一</p><p>　　我所说法中　　求佛不可得</p><p>　　于此不惊怖　　即是供养佛</p><p>　　此第一供养　　世间所不及</p><p>　　若不毁呰者　　亦名为供养</p><p>　　诸佛及以法　　求之不可得</p><p>　　此第一供养　　最胜之所说</p><p>　　然灯正遍知　　以此法供养</p><p>　　此第一供养　　为诸菩萨说</p><p>　　我于彼世尊　　以此供养已</p><p>　　然后得授记　　当来世作佛</p><p>　　若欲求佛道　　为众生上首</p><p>　　净修行此道　　而供养导师</p><p>　　如是供养已　　得菩提不久</p><p>　　应修此供养　　通达一切法</p><p>　　此第一供养　　一切诸佛法</p><p>　　诸导师世尊　　一切悉皆得</p><p>　　得入佛境界　　佛智不思议</p><p>　　能作师子吼　　我应受世供</p><p>　　作师子吼已　　一切法无畏</p><p>　　度无量众生　　入无漏涅槃</p><p>　　佛说此经已。善思惟童子及诸比丘僧。一切世间天人阿修罗乾闼婆等闻佛所说。皆大欢喜信受奉行大乘顶王经</p></div>"
}]