[{
    "title": "右绕佛塔功德经 第700部",
    "author": "实叉难陀 译",
    "html": "<div class=\"B1_text\"><p>右绕佛塔<a href=\"/remen/gongde.html\" class=\"keylink\" target=\"_blank\">功德</a>经</p><p>大周于阗国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>实叉难陀等奉 制译</p><p>如是我闻。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>僧及余无量众俱。前后围绕。尔时长老<a href=\"/remen/sheli.html\" class=\"keylink\" target=\"_blank\">舍利</a>弗即从坐起。偏袒右肩右膝着地。合掌向佛以偈请曰</p><p>大威德<a href=\"/remen/shizun.html\" class=\"keylink\" target=\"_blank\">世尊</a>愿为我等说</p><p>右绕于佛塔所得之<a href=\"/remen/guobao.html\" class=\"keylink\" target=\"_blank\">果报</a></p><p>尔时世尊以偈答曰</p><p>右绕于佛塔所得诸功德</p><p>我今说少分汝等咸善听</p><p>一切诸天龙夜叉鬼神等</p><p>皆亲近<a href=\"/remen/gongyang.html\" class=\"keylink\" target=\"_blank\">供养</a>斯由右绕塔</p><p>在在所生处远离于八难</p><p>常生无难处斯由右绕塔</p><p>于一切生处念慧常无失</p><p>具足妙色相斯由右绕塔</p><p>住来<a href=\"/remen/tianren.html\" class=\"keylink\" target=\"_blank\">天人</a>中福命悉长远</p><p>常获大名称斯由右绕塔</p><p>在于阎浮提常生最尊胜</p><p>清净种姓中斯由右绕塔</p><p>仪貌常端正富贵多财宝</p><p>恒食大封邑斯由右绕塔</p><p>财宝常盈积而无悭吝心</p><p>勇猛广惠施斯由右绕塔</p><p>色相净微妙见者皆欣仰</p><p>所住常安乐斯由右绕塔</p><p>或为忉利王妻子悉具足</p><p>威势力<a href=\"/remen/zizai.html\" class=\"keylink\" target=\"_blank\">自在</a>斯由右绕塔</p><p>或作<a href=\"/remen/poluomen.html\" class=\"keylink\" target=\"_blank\">婆罗门</a>持戒善通达</p><p>咒术围陀典斯由右绕塔</p><p>或作大长者豪贵多财产</p><p>仓廪常丰足斯由右绕塔</p><p>或作<a href=\"/remen/zhengfa.html\" class=\"keylink\" target=\"_blank\">正法</a>王自在王阎浮</p><p>率土咸归化斯由右绕塔</p><p>或为具七宝大势转轮王</p><p>十善御群生斯由右绕塔</p><p>从此生天上常有大威德</p><p>净信于<a href=\"/remen/fofa.html\" class=\"keylink\" target=\"_blank\">佛法</a>斯由右绕塔</p><p>净信速成已于法无迷惑</p><p>见诸行皆空斯由右绕塔</p><p>从天上舍命下生于人中</p><p>入胎不迷乱斯由右绕塔</p><p>在于母胎中垢秽所不染</p><p>如净摩尼珠斯由右绕塔</p><p>在胎及生时令母常安乐</p><p>饮乳亦复然斯由右绕塔</p><p>父母及亲戚一切共鞠养</p><p>乳母常不离斯由右绕塔</p><p>眷属皆爱念超过于父母</p><p>资财自增长斯由右绕塔</p><p>夜叉诸恶鬼不能暂惊怖</p><p>所须自然得斯由右绕塔</p><p>经于百千劫其身转清净</p><p>妙色相成满斯由右绕塔</p><p>净眼修且广犹如青莲花</p><p>兼得净天眼斯由右绕塔</p><p>妙色常<a href=\"/remen/yuanman.html\" class=\"keylink\" target=\"_blank\">圆满</a>诸相自<a href=\"/remen/zhuangyan.html\" class=\"keylink\" target=\"_blank\">庄严</a></p><p>成就大势力斯由右绕塔</p><p>或生帝释宫大威势自在</p><p>忉利天中尊斯由右绕塔</p><p>或生须夜摩兜率陀天宫</p><p>化乐及他化斯由右绕塔</p><p>或复生梵天梵世最自在</p><p>诸天常供养斯由右绕塔</p><p>亿那由他劫常为诸智人</p><p>恭敬而供养斯由右绕塔</p><p>其身及衣服亿劫常无垢</p><p>具足白净法斯由右绕塔</p><p>具大<a href=\"/remen/jingjin.html\" class=\"keylink\" target=\"_blank\">精进</a>力勤修种种行</p><p>未尝有疲懈斯由右绕塔</p><p>勇猛常精进坚固不可坏</p><p>所作速成就斯由右绕塔</p><p>深远微妙音闻者皆<a href=\"/remen/huanxi.html\" class=\"keylink\" target=\"_blank\">欢喜</a></p><p>安乐常无病斯由右绕塔</p><p>如我所演说厌舍三有苦</p><p>成就出世智斯由右绕塔</p><p>常在<a href=\"/remen/sinianchu.html\" class=\"keylink\" target=\"_blank\">四念处</a>及以四正勤</p><p>四如意神足斯由右绕塔</p><p>了达四<a href=\"/remen/zhendi.html\" class=\"keylink\" target=\"_blank\">真谛</a>根力七觉分</p><p>正道及圣果斯由右绕塔</p><p>灭一切<a href=\"/remen/fannao.html\" class=\"keylink\" target=\"_blank\">烦恼</a>具足大威德</p><p>无漏六<a href=\"/remen/shentong.html\" class=\"keylink\" target=\"_blank\">神通</a>斯由右绕塔</p><p>永离贪恚痴及一切障碍</p><p>证独觉<a href=\"/remen/puti.html\" class=\"keylink\" target=\"_blank\">菩提</a>斯由右绕塔</p><p>得妙紫金色相好庄严身</p><p>现作天人师斯由右绕塔</p><p>皆由以身业及语业赞叹</p><p>右绕于佛塔获此大利益</p><p>右绕诸佛塔所得诸功德</p><p>我今随所闻略说讵能尽</p><p>尔时世尊说此偈已。舍利弗等一切众会。皆大欢喜信受奉行</p></div>"
}]