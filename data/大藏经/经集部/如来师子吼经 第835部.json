[{
    "title": "如来师子吼经 第835部",
    "author": "佛陀扇多 译",
    "html": "<div class=\"B1_text\"><p>如来师子吼经</p><p>元魏<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/fotuo.html\" class=\"keylink\" target=\"_blank\">佛陀</a>扇多译</p><p>如是我闻。一时婆伽婆住日月宫中胜藏殿上。与大<a href=\"/remen/biqiu.html\" class=\"keylink\" target=\"_blank\">比丘</a>众九万九千亿人众俱。菩萨摩诃萨八万四千亿那由他百千万人</p><p>尔时<a href=\"/remen/shizun.html\" class=\"keylink\" target=\"_blank\">世尊</a>告胜积菩萨言。汝往北方去此世界六千亿恒河沙等诸佛世界。复过百千万亿算数世界之外。有佛世界名曰<a href=\"/remen/huanxi.html\" class=\"keylink\" target=\"_blank\">欢喜</a>。彼中有<a href=\"/remen/fohao.html\" class=\"keylink\" target=\"_blank\">佛号</a>曰法上如来应正遍知。于今现命现住为<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/shuofa.html\" class=\"keylink\" target=\"_blank\">说法</a>。彼佛世尊于今欲说大师子吼方广法门。汝可往听。善男子。彼胜法门甚难得闻</p><p>胜积菩萨即受<a href=\"/\" class=\"keylink\" target=\"_blank\">佛教</a>如说<a href=\"/remen/xiuxing.html\" class=\"keylink\" target=\"_blank\">修行</a>。往彼世界<a href=\"/remen/dl.html\" class=\"keylink\" target=\"_blank\">顶礼</a>法上如来足已。右绕七匝却坐一面。胜积菩萨坐一面已。法上如来知而问曰。汝善男子从何所来。胜积菩萨默然不答。时彼众中天龙夜叉乾闼婆阿修罗迦楼罗紧那罗摩睺罗伽人非人等皆作是念。有何义故。此胜积菩萨。<a href=\"/remen/sanjie.html\" class=\"keylink\" target=\"_blank\">三界</a>大将问已。不报默然而住</p><p>尔时世尊目如广长青莲华形。师子游戏遍观十方。知诸大众有疑念故即放光明。放光明故。法上如来出金色光。遍照十方无量百千万种杂色。于是世界六种震动。十方世界有诸菩萨集彼世界。现诸色像种种妙状。见彼如来所放光明种种事已集彼国土。皆共顶礼彼如来足。<a href=\"/remen/lifo.html\" class=\"keylink\" target=\"_blank\">礼佛</a>足已。各随己分善根<a href=\"/remen/gongde.html\" class=\"keylink\" target=\"_blank\">功德</a>坐莲华座</p><p>尔时会中电焰菩萨即从座起。整服左肩前至佛所。右膝着地合掌向佛欢喜踊跃。白言。世尊。如我今见世尊所放无量光明。我从昔来初未曾见此大光明。善哉世尊愿说此事。何故大悲放此光明。愿说其意。尔时电焰菩萨以偈问曰</p><p>诸无上大士非无因<a href=\"/remen/wuyuan.html\" class=\"keylink\" target=\"_blank\">无缘</a></p><p>而放此光明愿为我等说</p><p>实说是怜愍为利益众生</p><p>而放大光明是何<a href=\"/remen/yinyuan1.html\" class=\"keylink\" target=\"_blank\">因缘</a>说</p><p>尔时电焰菩萨见如来身阎浮檀色。所放无量百千亿光。犹如金幢<a href=\"/remen/zizai.html\" class=\"keylink\" target=\"_blank\">自在</a>显现。见已即问法上如来而作是言。世尊。我亦曾见无量光明。初未曾见如是光明诸胜妙事。彼佛答言。如是电焰。如汝所说少有地分。彼地分中诸佛如来放如是光。非无因缘现如是相。汝今电焰。谛听谛听善思念之。我为汝说。诸佛如来有所为故放光明事。善男子。汝若闻已。勿生惊疑勿生怖畏。何以故。诸佛境界不可思议。无量胜愿不可思议。<a href=\"/remen/zhuangyan.html\" class=\"keylink\" target=\"_blank\">庄严</a>之事不可思议。善男子。汝见此事勿生惊疑。电焰当知。胜积菩萨。是释迦佛遣到我所欢喜世界。汝为见不。电焰菩萨答彼佛言。已见世尊。已见善逝。佛言。善男子。此胜积菩萨。我向已问言。善男子汝从何来。彼即不答默然而住。善男子。我见此事故放光明。善男子。以何义故我问不答。大众闻已。即生惊疑默然而住。佛言。善男子。此族姓子。云何如来问而不答</p><p>胜积菩萨白佛言。世尊。云何世尊。于未来世诸法性中而问我言。善男子。汝从何来。佛所证法是不可说。一切法性皆不可说。我无辩才可能说言从某处来</p><p>尔时如来告大众言。诸善男子。此善男子略说一切法。示真实道处。是胜积菩萨。于无等法中不可说不可演。离文字离上离下离来离去。一切道断不可见阿那梨耶处。离心意<a href=\"/remen/yishi.html\" class=\"keylink\" target=\"_blank\">意识</a>离因缘处。无名无言不可演不可说不可见离诸眼道。非积聚处非言说处非曾有处。离相处离于一字。所谓字不可演说。云何答我</p><p>尔时光音菩萨以佛神力。而白佛言。世尊。若无可说一切诸法而有说者。一切痴人所有言说亦是说法。佛言。善男子。如是所说非但一切愚痴说法。非愚痴者亦有说法。虽如是说而不觉知</p><p>尔时光音菩萨白佛言。世尊。愿世尊说。云何一切众生说法而不觉知。尔时世尊告光音菩萨言。善男子。譬如<a href=\"/remen/shijian.html\" class=\"keylink\" target=\"_blank\">世间</a>生盲之人。日光所照依日光住。而不能知日轮何相日光何色。若有余人语盲人言。日之光明有如是相。而日光明离诸名字。非是众生所可言说。因缘事故闻是音声。善男子。譬如世间深山谷中有诸音响。因缘故生。善男子。山谷是空音响是空。因缘故生。善男子。众生言说悉入辩中。若未说时未起心时名为法辩。若已起心未言说时名为义辩。若至斥法演说之时名为辞辩。若以无障无碍说时名乐说辩。是故善男子。一切众生所有言说。皆悉不离四法门义而不离实际。如彼生盲以教示时。则知日轮及日光明舍彼慢心。善男子。欲求义者。彼人当于自身中求。善男子。若欲求<a href=\"/remen/puti.html\" class=\"keylink\" target=\"_blank\">菩提</a>者。应于自身<a href=\"/remen/wuyin.html\" class=\"keylink\" target=\"_blank\">五阴</a>中求。说是真实语义法时。于彼三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动。有大光明遍照世界。法上如来出广长舌。遍覆三千大千世界。彼光明中。复出无量百千万光。以彼光明照于<a href=\"/remen/diyu.html\" class=\"keylink\" target=\"_blank\">地狱</a>饿鬼畜生。上至有顶皆悉遍照。尔时彼佛还摄光明告大众言。诸善男子。终无如是舌相光明而有虚说。汝等应当善信善念。我说真实</p><p>尔时住十地菩萨以为众首。彼众一切天龙夜叉乾闼婆阿修罗迦楼罗紧那罗摩睺罗伽人非人等从座而起。合掌同声作如是言。愿世尊说。愿善逝说。如实法义。我等大众以佛神力。是故终无疑惑之心。尔时世尊告大众言。诸善男子。此乃是大师子吼。我今欲说。安乐利益诸众生故。乃至<a href=\"/remen/tianren.html\" class=\"keylink\" target=\"_blank\">天人</a>。善男子。<a href=\"/remen/suoposhijie.html\" class=\"keylink\" target=\"_blank\">娑婆世界</a>彼有世尊。号曰释迦牟尼如来应正遍知。于今现在现命现住为众说法。善男子。今我身是法上如来为利众生。是故于彼娑婆世界示种种相而为说法</p><p>尔时大众闻是说已。甚大欢喜踊跃无量叹如来言。善哉善哉。世尊。愿一切众生皆作如是大师子吼。如今世尊在此众中大师子吼。世尊。若有闻此师子吼者。彼诸众生不得名为种少善根。若复有人得闻如来大师子吼。闻已信受。何况复有读诵<a href=\"/remen/shouchi.html\" class=\"keylink\" target=\"_blank\">受持</a>为他广说。<a href=\"/remen/gongyang.html\" class=\"keylink\" target=\"_blank\">供养</a>此经香花涂香末香<a href=\"/remen/shaoxiang.html\" class=\"keylink\" target=\"_blank\">烧香</a>。种种衣服宝幢宝盖。世尊当知。是诸众生是佛所加。若有闻此大师子吼修多罗句一经于耳者。彼诸众生。非种微小善根功德</p><p>尔时世尊赞彼菩萨作如是言。善哉善哉。善男子。如汝所说。彼诸众生。非种微少善根功德而得闻此。若能闻此如来所说大师子吼修多罗句。生欢喜心。乃至微言唱一善哉。善男子。是我所护及是<a href=\"/remen/mile.html\" class=\"keylink\" target=\"_blank\">弥勒</a>菩萨所护。彼悉以肩持我菩提。若于五浊恶世之中。而能信受此修多罗。是我过去已曾化者。亦阿逸多菩萨所护。彼人已竭<a href=\"/remen/shengsi.html\" class=\"keylink\" target=\"_blank\">生死</a>大海。已降魔众除灭<a href=\"/remen/fannao.html\" class=\"keylink\" target=\"_blank\">烦恼</a>。已震法雷已击法鼓。已离女身已降诸怨。已能灭除诸烦恼众。善男子。若有善男子善女人。满十阿僧祇三千大千世界。诸佛如来一切所有供养之具而供养之。若复有闻此真实义修多罗句能信受者。以<a href=\"/remen/xinxing1.html\" class=\"keylink\" target=\"_blank\">信心</a>故唱言善哉。得福过前供养三千大千世界诸佛如来。以是义故。诸善男子。汝等若有信我语者。应当书写受持此经。善男子。随何方处书写供养此经典者。当知其家则有如来</p><p>尔时胜积菩萨电焰菩萨。光常菩萨。净眼菩萨。<a href=\"/remen/wuwei.html\" class=\"keylink\" target=\"_blank\">无畏</a>菩萨。观世自在菩萨。得大势菩萨。文殊师利菩萨。辩积菩萨。盖一切障菩萨。作光明菩萨。及普贤菩萨。如是等八万四千亿百千菩萨白佛言。世尊。我等于未来世。当广宣说此法门句。世尊。有诸众生闻此经者。是人亦名得<a href=\"/remen/niepan.html\" class=\"keylink\" target=\"_blank\">涅槃</a>者。世尊。若有能信此修多罗。彼诸众生。非是始种微少善根。世尊。若闻此经一经于耳。何况具足读诵受持。彼诸众生所得功德。百千亿劫说不可尽</p><p>尔时世尊告诸菩萨摩诃萨言。善哉善哉。诸善男子。汝等应当如是护持如来<a href=\"/remen/zhengfa.html\" class=\"keylink\" target=\"_blank\">正法</a>。佛说此法门时。胜积菩萨及彼大众皆大欢喜</p></div>"
}]