[{
    "title": "佛升忉利天为母说法经 第815部",
    "author": "竺法护 译",
    "html": "<div class=\"B1_text\"><p>第一卷第二卷第三卷</p><p>佛升忉利天为母<a href=\"/remen/shuofa.html\" class=\"keylink\" target=\"_blank\">说法</a>经 卷上</p><p>西晋月氏<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时。佛游于忉利天上昼度树下无垢白石。愍哀其母度脱之故。正夏三月与大<a href=\"/remen/biqiu.html\" class=\"keylink\" target=\"_blank\">比丘</a>众俱。比丘八千皆阿罗汉。诸漏已尽得大神足。威曜无极<a href=\"/remen/shengsi.html\" class=\"keylink\" target=\"_blank\">生死</a>悉断。无复尘垢弃捐重担。所作已办。逮得己利。心即从计致平等忍。心已得解度于<a href=\"/remen/zhihui.html\" class=\"keylink\" target=\"_blank\">智慧</a>。普则正士。于世福地多所祐安。唯除一人贤者阿难。菩萨七万二千人一切大圣<a href=\"/remen/shentong.html\" class=\"keylink\" target=\"_blank\">神通</a>已达。逮得总持辩才无碍。各从他方异佛世界皆来集会。尔时<a href=\"/remen/shizun.html\" class=\"keylink\" target=\"_blank\">世尊</a>。与无央数百千之众眷属围绕而为说经。时于众会有二天子。名曰月氏月上。月氏天子即从坐起。更整衣服偏袒右肩。叉手长跪而白佛言。吾欲咨问如来至真等正觉。假使听者乃敢自陈。佛告天子。欲问如来何所义乎。月氏天子以偈颂曰</p><p>其于<a href=\"/remen/zhongsheng.html\" class=\"keylink\" target=\"_blank\">众生</a>类兴发愍哀心</p><p>逮求于佛道志无垢<a href=\"/remen/ganlu.html\" class=\"keylink\" target=\"_blank\">甘露</a></p><p>自伤己身行及慈哀群黎</p><p>余以斯等故咨问释师子</p><p>于亿劫积行悉能忍勤苦</p><p>一切而<a href=\"/remen/bushi.html\" class=\"keylink\" target=\"_blank\">布施</a>志寂然无念</p><p>等心于群生疗化已平均</p><p>我问此胜义导利黎庶者</p><p>假使见正道妙相自<a href=\"/remen/zhuangyan.html\" class=\"keylink\" target=\"_blank\">庄严</a></p><p>无垢三十二英特之<a href=\"/remen/futian.html\" class=\"keylink\" target=\"_blank\">福田</a></p><p>逮斯<a href=\"/remen/gongde.html\" class=\"keylink\" target=\"_blank\">功德</a>者奉敬乎巨海</p><p>今予问大圣欲了斯义归</p><p>假使无异心则无有别念</p><p>常志求妙慧人中巍巍尊</p><p>而无声闻意不慕缘觉事</p><p>今余问此义坚固无过者</p><p>有利若无利等心于毁誉</p><p>有名若无名苦乐不以移</p><p>虽处于俗法则不以动转</p><p>今我问此义远离恐惧者</p><p>以爱己身事等念于黎庶</p><p>未曾有若干咸化于三处</p><p>而以修慈心有谄无厌秽</p><p>今余问此义贤将持土地</p><p>心恒行精勤布施戒离邪</p><p>其身逮寂然戒品不永灭</p><p>身口意常正将御顺拥护</p><p>今问最胜义处垢而无尘</p><p>其忍辱调柔达已加遵修</p><p>能修任苦患愦扰放逸众</p><p>游救于一切而不生嗔恚</p><p>因此故问义欲决诸狐疑</p><p>各常力<a href=\"/remen/jingjin.html\" class=\"keylink\" target=\"_blank\">精进</a>恭顺不违义</p><p>悉愍伤<a href=\"/remen/shijian.html\" class=\"keylink\" target=\"_blank\">世间</a>不为己身施</p><p>行道无厌足如海受众流</p><p>是故问最胜其德如大海</p><p>虽存于三处不退从诸想</p><p>以贤圣之慧伏除诸垢尘</p><p>承<a href=\"/remen/chanding.html\" class=\"keylink\" target=\"_blank\">禅定</a>妙通神足自娱乐</p><p>今故问此义普往开化众</p><p>智慧度<a href=\"/remen/bian.html\" class=\"keylink\" target=\"_blank\">彼岸</a>圣达无有际</p><p>弃捐众思想<a href=\"/remen/chujia.html\" class=\"keylink\" target=\"_blank\">出家</a>除根株</p><p>憺怕得<a href=\"/remen/zizai.html\" class=\"keylink\" target=\"_blank\">自在</a>晓了斯法慧</p><p>是故今启问无极大<a href=\"/remen/shengren.html\" class=\"keylink\" target=\"_blank\">圣人</a></p><p>所分别神足解了随顺行</p><p>游亿姟佛土无有国土想</p><p><a href=\"/remen/gongyang.html\" class=\"keylink\" target=\"_blank\">供养</a>亿姟佛无有诸佛想</p><p>是故问此义睹者普受欣</p><p>其离欲尘魔忽化阴身魔</p><p>弃舍于死魔降伏诸天魔</p><p>蠲除一切魔则逮<a href=\"/remen/chengfo.html\" class=\"keylink\" target=\"_blank\">成佛</a>道</p><p>是故问斯义永弃于众冥</p><p>乃震动天地树木及山岩</p><p>觉了成佛道无量最胜慧</p><p>假使已一心习于寂定明</p><p>是故问此义咨启如斯像</p><p>晓了一切慧威耀甚巍巍</p><p>假住于<a href=\"/\" class=\"keylink\" target=\"_blank\">佛教</a>善建立法行</p><p>导利于众圣靡所不开化</p><p>今故问斯义济游三处者</p><p>月氏天子。又问世尊。唯然大圣。何谓菩萨得大圣通殊特之行度于彼岸。何谓菩萨至不可思议善权方便备劝助慧何谓菩萨一切诸法以为一议。入于一味所趣同均。入于一慧平等之说。何谓菩萨奉深禁戒行无放逸。逮成无上正真之道为最正觉</p><p>佛言。善哉善哉。月氏天子。多所哀念多所安隐。愍伤诸天及十方人。乃能发意启问如来如此之义。诸菩萨行佛道正真慧。被大铠者建立大乘。度大欲御大船转大法轮。施无极法恢弘慧典。欲放大雨欲演普光。慕击大鼓志大雷震。乐立巨幢愿吹大珂。执大法英揽大法典。演无极明欲照世间。务令大乘永存不断。愿大祀祠究竟足满。以此比类无极之德愍伤群庶。故问如来。谛听谛听。善思念之。吾当为汝分别说之。如诸菩萨大士之行。致大圣通具足深戒。至于无上正真之道为最正觉。唯然世尊。愿乐欲闻。月氏天子与诸大众受教而听。佛告天子。菩萨有四法行。得大圣通殊特之行度于彼岸。何谓为四。菩萨大士晓了诸法而应<a href=\"/remen/zhendi.html\" class=\"keylink\" target=\"_blank\">真谛</a>。于一切法无所倚着。等念诸法而无有尽。逮于圣慧而造明证。游一切法亲近众典。虽在诸法无有脱者不见异法。何谓诸法而应真谛。如过去空。当来现在亦自然空。天子。欲以晓了是空平等三世空无所想。彼诸有慧分别处所。建立开化解畅道品。便通正业达其义理。是谓晓了而应真谛。何谓于一切法无所倚着。一切诸法住于我所。现有所住于我非我。则谓菩萨晓了诸法而无吾我不依倚身。是则名曰无所倚着。假使菩萨于斯诸法。身无所著无所著已。不住异法。其于诸法不生不住。尔能于彼无所倚着已无所倚。供养诸法则于诸法而无所倚。二何谓菩萨晓了一切犹如<a href=\"/remen/xukong.html\" class=\"keylink\" target=\"_blank\">虚空</a>。其<a href=\"/remen/sanjie.html\" class=\"keylink\" target=\"_blank\">三界</a>者心之所为。不计斯心无有色像。亦不可睹无有处所。无有教令犹如幻化。因其心本而求诸法则不可得。若以于心不求于心则无所获心不可逮。以不得心一切诸法亦不可得。诸法则无有法。无形类想。亦无有影而无所有。及与实谛亦无所睹。无所睹者于一切法心无所入。知一切法无所成就亦无所生。譬如虚空。犹如天子。欲察虚空永无有生无所成就。了一切法亦复如是。犹如虚空名曰虚无。彼则憺怕。一切诸法亦复如是。但假字耳彼则寂寞。三何谓菩萨于一切法而亲近典也菩萨大士。观察思惟一切诸法。于斯无知亦无所见。眼不知耳亦无所见。耳不知眼亦无所见。鼻不知舌亦无所见。舌不知鼻亦无所见。身不知意亦无所见。意不知身亦无所见。一切诸法虽有痴騃快眇凶暴。见于法界慧常平等所行具足。其六情界有所照来则有所在。计于本者无有内法。教于外者如无外法。教内法者所见如是。睹若斯者则无有法无有起者。亦无有法有所作为。若有住者睹无所见。佛语天子。是为法界法无所起亦无所灭。而亦不住则无所有。假使有念诸法。不住不生不起无有处所。如是观者真谛慧备。无有诸法及与法界。不见<a href=\"/remen/jietuo.html\" class=\"keylink\" target=\"_blank\">解脱</a>。斯一切法亲近诸典。是为四法。菩萨大士。得大圣通殊特之行度于彼岸。四何谓圣通。所云通者于一切法不信他慧而有咨受。所以言慧于一切法不造二事。所谓无二彼则无名法不可知。设使天子。具足斯慧。其菩萨者速逮圣通。以成就愿具足所晓。菩萨晓了如是慧者则净道眼。超天世人。便睹十方无量无限亿百千姟诸佛国土。佛天中天所有圣众。悉闻诸佛所说经法。彼佛国土群萌之类。其心所念<a href=\"/remen/shane.html\" class=\"keylink\" target=\"_blank\">善恶</a>好丑悉识知之。人民伴党行来如是。逮及若斯。自知往古所周旋处。以慧明证解己本际。他人众生始无所由。所居止处悉证明之从缘说是。佛告天子。菩萨大士。虽未得至一切通慧。圣明之智巍巍如是。为诸众生兴立佛事。速疾具足一切<a href=\"/remen/fofa.html\" class=\"keylink\" target=\"_blank\">佛法</a>。逮得无上正真之道为最正觉。于是世尊即说颂曰</p><p>以善权慧方便道明则具足成于大圣通</p><p>而常遵修深妙禁戒寻用一义解一切法</p><p>分别真谛一切经典其明目者无所倚着</p><p>常观诸法犹若虚无以有所察宣扬悉空</p><p>习近诸法彼假号法不见诸法有解脱者</p><p>其不见者靡所不观已得圣通所见若斯</p><p>假使过去法已空者当来诸法亦如是空</p><p>分别现在则亦若兹是乃谓为真谛之见</p><p>一切诸法三界常空斯明知者无念不念</p><p>已无有应应不应者其无所畏为睹真谛</p><p>若慧如是无著方便讲说经法无有法想</p><p>意无所念则无所著无所著者则不动摇</p><p>一切诸法自然而兴其自然者本净<a href=\"/remen/wuwo.html\" class=\"keylink\" target=\"_blank\">无我</a></p><p>晓了诸法而无吾我尔乃不起无他异法</p><p>其不生者不有不来察计于彼则无所倚</p><p>而反讲说诸法处所虽演佛道不念有我</p><p>一切三界心之所由彼心则亦不可常睹</p><p>无色无人犹如幻化当以斯法务求于心</p><p>彼以此法求于心已则知<a href=\"/remen/wuxin.html\" class=\"keylink\" target=\"_blank\">无心</a>亦无心法</p><p>假使已心求心处所则便不睹心之本净</p><p>已于诸法无所著者虽在黎庶不随众想</p><p>一切诸法无意无成常分别知犹如虚空</p><p>如观虚空不生不有分别诸法亦复如是</p><p>假号虚空谛无有实说有言辞彼法虚空</p><p>其眼未曾观见于耳其耳亦不观见于眼</p><p>舌不属鼻鼻不属舌斯等展转而不相见</p><p>其身未曾察见于意意亦不察身之形类</p><p>各各如是不能相知以是之故斯常憺怕</p><p>计着众恶谀谄痴騃诸法之界常等均平</p><p>其内事者不知于外若外事者亦不知内</p><p>以是之故晓法所趣成就智慧常不可限</p><p>观见十方亿姟诸佛及诸声闻无有罪衅</p><p>又彼诸佛所说经典无量圣达清净之义</p><p>悉得逮闻所演美辞则能<a href=\"/remen/shouchi.html\" class=\"keylink\" target=\"_blank\">受持</a>普修平等</p><p>便能了知众生心念具足飞到亿万佛土</p><p>识念往古无数世事亿百千劫如恒河沙</p><p>逮成于此妙五圣通则得亲近安住之慧</p><p>彼以佛故有所显发无放逸道兴造利义</p><p>假使闻斯如是空法生欣踊心乐微妙乐</p><p>魔不能得彼之瑕短则能疾成觉了上道</p><p>佛告天子。菩萨大士有四事法。至不可议善权方便。何谓为四。菩萨晓了往返度流之法犹如己身。若干种<a href=\"/remen/tongku.html\" class=\"keylink\" target=\"_blank\">痛苦</a>毒之患睹所游起。亦欲蠲除他人之苦<a href=\"/remen/xiuxing.html\" class=\"keylink\" target=\"_blank\">修行</a>精进。劝诸众生趣于圣路。令一切法留存道心。为诸群黎积累德品三世亦然。而已劝助一切诸佛。集三世行劝助德品。所作善本加施众生。放舍弘施有所开化亦不生心其不劝进一切智者心不离脱亦不见道。心不离道道不离心。如道之相身相若斯。以慧平等于心于道亦无所倚。顺权方便长益德本。不见法界有所增益。彼于诸法无所思议积功累德未曾厌倦。不以心业求晓了心。彼若布施则无望想。奉修禁戒亦无所失。遵行忍辱亦无所住。所行精进亦无憺怕。一心禅定无所依倚。奉行智慧亦无所习。劝化众生亦无所著。以愍哀故严净佛土。求于圣达无所起慕。讲说经法亦无所入。如是天子。菩萨所行所造德本虽为薄少。善权方便不可限量乃至大道。何谓菩萨所造德本虽为薄少。善权方便得至无量乃致大道。菩萨大士。于一切法念发无量。观察诸法无有计限得边际者。所以者何。天子。欲知一切诸法。则空无想亦无有愿。其以空者则亦无量。假使畅达无量心者。讲法虽少善权方便广大无际。所以者何佛道无量劝心无限。至无际法则为诸佛世尊之道。复次天子。菩萨大士善权方便。劝勉众生令入正行。忧群萌类所乐法者而劝立之。若施有所救济为说经法。复次天子。菩萨大士。不以布施而为审谛言是我所。持戒忍辱精进一心智慧。亦复如是。不名我所又有所施。若持戒者亦无所念常顺禁戒。具足忍辱见人所作。是非悉忍。奉行精进修清白行一心禅思。晓了方便观察智慧。复次天子。菩萨大士分别晓了。善权方便与声闻俱。而开化之不乐所行。所修坚固与缘觉俱。不乐所行坚固其志。是为四法。菩萨大士。致不可议善权方便。于是世尊即说颂曰</p><p>晓了于二事己身及他人</p><p>当除吾苦患疗尽众恼热</p><p>愍念于众生劝使在道心</p><p>思惟一切法演令入一义</p><p>一切群生庆合集于三世</p><p>普于诸佛德悉当劝化之</p><p>而悉晓了斯皆以施众生</p><p>真心而惠施犹以佛慧故</p><p>一切所<a href=\"/remen/faxin.html\" class=\"keylink\" target=\"_blank\">发心</a>悉劝助佛道</p><p>不失于道心见诸法悉脱</p><p>察心及于道不见有二事</p><p>其相有所存了心相同等</p><p>法等故平等不二无所有</p><p>明知权方便长益清白法</p><p>其种无为益法界不可议</p><p>志求于佛道常以不厌倦</p><p>不以心念心吾长清白议</p><p>不忘失道心所作而劝助</p><p>布施不望报护戒无所念</p><p>常修行忍辱不立计有人</p><p>恒奉行精进身口心寂然</p><p>禅定无所倚智慧度无极</p><p>开化解众生不处于颠倒</p><p>严净诸佛土志性无刚强</p><p>常志于佛道于法无所舍</p><p>咨受一切典故慧不可议</p><p>为众生说法不着于文字</p><p>造行如是者速成佛无难</p><p>心不想于空不慢无所念</p><p>无想无所愿不可称限量</p><p>知群黎所行随之因开化</p><p>自在而布施说法给所乏</p><p>有施众生不言我获不高于戒</p><p>不忽忍辱不慢精进不着禅定</p><p>而于智慧无所吝惜常喜布施</p><p>讲论众戒遵修谦下恒行勇猛</p><p>虽奉禅思永无所著兴发智慧</p><p>而以布施在于缘觉声闻之中</p><p>菩萨大士游于此党假使处中</p><p>有所造业明眼达士不乐彼行</p><p>以能建立如斯法者是则名曰</p><p>菩萨之行晓了善权不可思议</p><p>所为惠施至无限量</p><p>佛告天子。菩萨有四事法。一切诸法以为一议入于一味所趣同等。入于一慧平等之说。何谓为四。菩萨大士。晓了法界无所破坏。解诸法空而普游至。于诸法议无所同像。平等吾我及于他人。晓了诸法悉为憺怕。是为四。晓了是慧所睹若此。于世俗法及度世法。靡不通达不造二观。若罪若福有碍无碍。若闻不闻有为无为。于此诸法不造不观。不见诸法有所受者。无凡夫法无罗汉法无若干观。其凡夫法不为清净也。不察罗汉法独解明。不举不下分别一议。趣憺怕门演畅讲说。散一切法而于诸法不见散坏。修行一忍永无有二。以入一议普入诸法。所谓入者无所从生。是为天子菩萨大士。得近无上正真之道成最正觉。亦不念言我近若远。所以者何。不处一议见异群黎。亦观睹人与道别异。又思惟之人不可得尔乃是道。于是世尊即说颂曰</p><p>而于法界无所破坏又彼法界</p><p>无能散者计<a href=\"/remen/rufa.html\" class=\"keylink\" target=\"_blank\">如法</a>界诸人若斯</p><p>但假有字无有若干了诸法空</p><p>则致响忍其内若外有为无为</p><p>观察斯法悉无所有分别一议</p><p>皆知为空诸所现法无所同像</p><p>不着己身及与他人若不计念</p><p>有吾我人其行未曾有若干想</p><p>修于寂然志在憺怕普观一切</p><p>诸法所存于一切法靖默无念</p><p>游于憺怕而无所著讲说现在</p><p>及度世事彼则不兴造尽灭尽</p><p>若福若罪若闻不闻不念于法</p><p>不取音声不在有为亦不无为</p><p>常等一观不喜二事不睹诸法</p><p>有所受者不得凡夫及阿罗汉</p><p>不说凡夫痴秽不净此则名曰</p><p>阿罗汉法亦无所举不有所下</p><p>分别一议而悉寂然晓了诸法</p><p>皆无所坏亦不毁散一切法界</p><p>不谓忍别与空异耶普知诸法</p><p>一切悉空不着于空无倚了忍</p><p>以入一议悉了一切此无所起</p><p>其本清净如是<a href=\"/remen/xingzhe.html\" class=\"keylink\" target=\"_blank\">行者</a>疾成佛道</p><p>速得亲近无量正觉不计有身</p><p>不念道心一切诸法吾我及彼</p><p>悉无所著得平等觉</p><p>佛告天子。菩萨有四事法。奉深禁戒行无放逸。何谓为四。菩萨大士而自念言何谓禁戒。则顺观察思惟其议。若身<a href=\"/remen/xingshan.html\" class=\"keylink\" target=\"_blank\">行善</a>。口言至诚。心念柔顺。是为禁戒。又复念言。何谓身善。何谓言诚。何谓心柔不犯身事而不<a href=\"/remen/shasheng.html\" class=\"keylink\" target=\"_blank\">杀生</a>盗窃淫妷。是身行善。口不说非<a href=\"/remen/wangyu.html\" class=\"keylink\" target=\"_blank\">妄语</a>两舌恶口谗言。是口言诚。心不念非念余嗔恚邪见之事。是心念柔。彼谛观察而自念言。假使不犯身口心者不可分别其处。所在青黄赤白紫红之色。计于眼者不分别识。耳鼻口心亦复如是不分别识。所以者何。彼亦不生亦无生者。亦无起者亦无不起。设不有生无所生者。亦不有起。无所起者。则不堪任分别识法。又更念言。尔时察之则无所有。亦无有戒则无所行。已无所行则不可知。已不可知不当于彼有所倚着。造此行已则无所见。当尔之时不见有戒。已不见戒劝彼戒者亦无所见。是为天子菩萨大士奉深禁戒。复次天子。若有菩萨晓不贪身。不处见身亦不睹见。修于持戒亦不犯禁亦无所著。复次天子。菩萨大士入深法藏在所护禁。威仪礼节行步进止。安详顺教是曰为戒。不自见己之所兴行。不见他人之过咎。是故名曰深妙之戒。复次天子。菩萨不犯于戒亦不毁戒又不弄戒。其反己者则以反戒。若不反己则不反戒。以不反戒则无所犯。已不犯戒则不弄戒便无所度。所以不弄不度戒者。了一切法悉度脱故。以度脱者则无有我亦不无我。既无有人何所度者。是为四。于是世尊即说颂曰</p><p>其身清净言无误失心念鲜明</p><p>行无瑕秽而常自护谨慎于行</p><p>彼菩萨者乃谓奉戒将顺奉行</p><p>于斯十善聪明菩萨若能护此</p><p>则身口意无所犯负斯能名曰</p><p>奉明达戒其无所造不起无生</p><p>彼无形色无有处所已无像貌</p><p>则无所住便不可得何所归趣</p><p>戒不有造常如无为则不可以</p><p>眼观察之耳无所闻无鼻无舌</p><p>身不可别及心所念设不分别</p><p>于六根者则达诸趣无所依倚</p><p>设如是观乃清净戒未曾逮戒</p><p>有所立处彼无有戒无意无正</p><p>护于禁戒无吾我想将养于禁</p><p>亦无戒想修深要戒志得自在</p><p>以能分别所见身者即不堕落</p><p>六十二疑其无所见不睹处所</p><p>虽奉禁戒不自憍恣则能顺入</p><p>深妙法藏所行礼节为不<a href=\"/remen/wangxiang.html\" class=\"keylink\" target=\"_blank\">妄想</a></p><p>善修安详将顺谨慎其禁戒者</p><p>无有异着不倚吾我亦不依戒</p><p>已无吾我则无禁戒不念己身</p><p>及与禁戒如是乃谓为<a href=\"/remen/faqi.html\" class=\"keylink\" target=\"_blank\">法器</a>耳</p><p>无吾我者不依倚戒不计身者</p><p>不想念法无身见者无有戒心</p><p>不犯戒者无有脱禁亦不建立</p><p>于禁戒中不计有身则无戒想</p><p>深妙之戒谓无所犯假使勇猛</p><p>奉戒如是彼则未曾有所毁犯</p><p>如是戒者圣贤所叹于一切法</p><p>而无所著愚騃之夫住吾我想</p><p>将护禁戒言我畏慎则失戒宝</p><p>永无有余便不度脱三界之患</p><p>假使有人除诸见网则不见彼</p><p>违失禁戒其人心计无有吾我</p><p>顺奉禁戒不堕疑见便不恐惧</p><p>堕于恶趣若使分别禁戒如是</p><p>则不睹见犯禁戒者不察吾我</p><p>不见三世况当观察犯戒毁禁</p><p>月氏天子白佛言。得未曾有。天中天。诸佛世尊道法微妙。无上正真甚深难及。菩萨所作第一巍巍。乃能奉修如此之法。而无所住亦无所修。除去一切诸所妄想离吾我念。行无数劫而不堕落声闻缘觉。而不中道违失道意。具足佛法入不缺漏。云何菩萨奉行何法修微妙典。于真本际而不取证。世尊告曰。天子听之。菩萨有四事行深妙法。于真本际而不取证。何谓为四。菩萨大士坚固志愿。建立要行具一切智。奉修精进而不怯弱。不住立者不舍众生。于大哀不断教。善权方便劝众德本。是为四行深妙法于真本际而不取证。于是世尊即说颂曰</p><p>其明智者志愿坚强未曾违失</p><p>往古所晓为一切智精进殷勤</p><p>终不处于兴废异乘奉行精进</p><p>常无放逸敢所遵修心不怯弱</p><p>亦不捐舍一切众生而普等心</p><p>群萌之类常加愍哀普世群黎</p><p>能忍勤苦意不转移志不欲令</p><p>道教断绝犹如有人积无数宝</p><p>而善觉了善权方便劝一切德</p><p>行无厌足游趣最要怀于愍哀</p><p>不于中间灭尽诸漏其有禀授</p><p>于此经典其菩萨者名曰勇猛</p><p>而常奉修深妙之法彼则未曾</p><p>倚着本际</p><p>月氏天子复白佛言。何谓菩萨奉行深要。佛告天子。于是菩萨未曾破坏凡夫之法。而普成就于佛道议。亦不谤毁凡夫之法。亦不睹见佛法长益。亦不远离于凡夫法。亦不求慕。欲得佛道不兴斯行。凡夫法异佛道异乎。亦不念言。凡夫之法瑕秽卑贱。佛之道法为微妙乎。不作斯行凡夫之法则为斯漏。佛之道法无穿漏乎。又复念言。凡夫之法及与佛法。二者俱法虚无寂寞但假号耳。思想致秽。凡夫之法亦无成就。诸佛之法亦无具足。凡夫之法而无有实亦无自然。诸佛之法悉无有实亦无自然。若欲理者凡夫之法。而无所知亦不无知不生无生。若观察者推其本末。若以空慧<a href=\"/remen/wuxiang.html\" class=\"keylink\" target=\"_blank\">无相</a>之慧无愿之慧。智慧明省是为佛法。不可别知佛法所处。观此本末彼悉则空。空不见空亦无所知亦无所观。悉为本净无明故起。是以天子。法者无法诸法自然住立诸法憺怕。其憺怕法则无有二。其无二者则无凡夫。亦无声闻亦<a href=\"/remen/wuyuan.html\" class=\"keylink\" target=\"_blank\">无缘</a>觉平等佛道。亦无所教深妙之行为菩萨行。菩萨深修分别正教。无有一法非佛法也。所以者何。其言法者习俗为法。无习俗言有所言者则无所得。其无所得则无所兴。以无所兴则无形教。一切诸法悉无形像。假使诸法无有限数不离佛法。是故天子。当作斯观。一切诸法悉为佛法无有想行。其念想行寻即兴废二事之识。是等之类以识为行佛法无漏。亦复于彼而不想求。于彼生起声闻之行。其解了者法界无尘亦无寂然。假使于法而不受法则无有法。其尘劳法及寂然法。岂可获到尘劳寂然乎。欲作斯求终不可得。如是天子。假使菩萨晓了如是则为名曰深妙之行。其于诸法及与佛法无所见者。以无所见则为离见。其所见者为无所见。假使菩萨如是观者。魔及官属不能得便。莫能胜也</p><p>佛升忉利天为母说法经卷上</p><p>佛升忉利天为母说法经 卷中</p><p>西晋月氏三藏竺法护译</p><p>月氏天子便白佛言。唯然世尊。至未曾有。菩萨大士所行难及。如是像类观察诸法。志于所趣终始没生。坐起语言亦无想念。佛言譬如天子幻师所化来往周旋。坐起经行而出言教彼无想念。如是天子。其有晓了诸法如幻。普现五趣不有所生彼则无想。其菩萨者不念于生亦无所起。用本愿故有所建立现有所生。天子复问。如尊所教而言。菩萨不念所生亦不<a href=\"/remen/wangsheng.html\" class=\"keylink\" target=\"_blank\">往生</a>。云何大圣如来至真。愍哀垂念所生之亲上忉利天。一时三月如来不为从王后摩耶而由生乎。佛告天子。菩萨不从王后摩耶所生常应如法。天子又问。如来至真云何生乎。佛言。天子。如来则从智慧度无极生。设人观察推其本末。过去当来现在诸佛谁为母者。则当了之。智慧度无极是其母也。所以者何。天子。其三十二大人相。非从摩耶而所生。学大智慧真谛之谊乃能致此。自然成就如来之身。其十力者不从王后摩耶而生。本时奉行。智度无极。得十种力四无所畏十八不共诸佛之法。亦复不从王后摩耶而生。大慈大悲无见顶及不虚见。佛眼佛慧佛之辩才。知人心念所从来生。神足善权如是比类不可限量。皆因智慧所度无极。所以如来名曰为佛。斯诸功德悉为不从王后摩耶而生。天子当知。悉从大智度无极行学此道品。如来因斯致如是像无量佛法如来弘德。缘是之故名曰如来。是故天子。当作斯观。如来则从智慧度无极生。不因王后摩耶所生。天子又问。唯然世尊。智度无极法无有母。亦无所生亦无所灭。云何世尊。智度无极而生如来。佛言天子。因其法故号曰如来。其彼法者则无有生。亦无有终不生不灭。其无有生无终没者不起不灭。斯无色法则为智度无极所生。以故名曰智度无极生于如来。其所生者都无所生。亦不终没。亦无所起。佛言。天子。其不生不没不起不灭是则名曰智度无极之处所也。智度无极者如有所生如有所行。而智度无极者未曾有生亦无所行。天子又问。唯然世尊。智慧有想有分别。而依智慧。如有所生如有所行。佛言。天子。智慧无想亦无分别。假使智慧而有所想有分别者。则为不行智慧之事。所以者何。有所想念有所见者。则不应行也。设于智慧无所思想无所分别。彼能名曰奉行智慧。又问世尊。何谓依行。答曰。天子。其依行者无所言取何所依乎。佛语天子。无言取者则以放舍三界所生。其取言者则便不离三界所生。是故天子。演此教耳。其无言取何所依行。而生三界令有所依。天子又问。云何世尊。为诸声闻讲说经法度三界乎。佛告天子。吾为声闻欲界<a href=\"/remen/yinyuan1.html\" class=\"keylink\" target=\"_blank\">因缘</a>而说经法。又如来身不得欲界。于色<a href=\"/remen/wusejie.html\" class=\"keylink\" target=\"_blank\">无色界</a>为诸声闻而演经典。如来不得色无<a href=\"/remen/sejie.html\" class=\"keylink\" target=\"_blank\">色界</a>之所处。亦无所度而声闻众度于欲界。佛亦不得色无色界。而声闻众<a href=\"/remen/chaodu.html\" class=\"keylink\" target=\"_blank\">超度</a>过出色无色界。又复天子不得三界不倚三界。计于空无柔顺之法不顺欲界。于三界中而无所慕。生于三界亦无所生不知所趣。天子。欲知何谓度者。贤圣之教但假言耳。推于正义无有度者无往无反。所以者何。观一切法无有度者。譬如虚空究竟自然。无有生者亦无所著。无有作者亦无所有亦无不有。观一切法亦当如斯。于是世尊说是语时。彼诸天众七万二千天。远尘离垢诸法<a href=\"/remen/fayan.html\" class=\"keylink\" target=\"_blank\">法眼</a>生。万六千天子宿殖德本。悉发无上正真道意。千菩萨德本普具得不起法忍。佛之威神令其焉献匀挥谢?W晕粑从小8魅〈嘶?┭?缋础Sκ北嘶?障け椴尖崂?焐</p></div>"
}]