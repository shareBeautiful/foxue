[{
    "title": "大方广如来秘密藏经 第821部",
    "author": "未知",
    "html": "<div class=\"B1_text\"><p>第一卷第二卷</p><p>大方广如来秘密藏经 卷上</p><p>失译人名附三秦录</p><p>如是我闻。一时佛住王舍城只阇崛山。与大<a href=\"/remen/biqiu.html\" class=\"keylink\" target=\"_blank\">比丘</a>僧八千人俱。菩萨摩诃萨三万二千。众所知识。得陀罗尼无碍辩才。得无生法忍。降伏魔怨。一切法中快得<a href=\"/remen/zizai.html\" class=\"keylink\" target=\"_blank\">自在</a>。善能种种<a href=\"/remen/shentong.html\" class=\"keylink\" target=\"_blank\">神通</a>变化。善知一切<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/sanmei.html\" class=\"keylink\" target=\"_blank\">三昧</a>入出自在。为诸<a href=\"/remen/zhongsheng.html\" class=\"keylink\" target=\"_blank\">众生</a>作不请友。永离盖缠。善能了知诸众生根。善知依止于了义法。净修<a href=\"/remen/liudu.html\" class=\"keylink\" target=\"_blank\">六度</a>到于<a href=\"/remen/bian.html\" class=\"keylink\" target=\"_blank\">彼岸</a>。游戏五通<a href=\"/remen/jiaohua.html\" class=\"keylink\" target=\"_blank\">教化</a>众生心无厌倦。无量无边百千万亿那由他劫久修诸行。已曾<a href=\"/remen/gongyang.html\" class=\"keylink\" target=\"_blank\">供养</a>无量诸佛。善为诸佛之所护持。护<a href=\"/remen/zhengfa.html\" class=\"keylink\" target=\"_blank\">正法</a>城不断佛种。常以圣德悦乐一切。转妙法轮。善能往来无边佛土。奉觐诸佛。大师子吼。治大法船。击大法鼓。吹大法[彖/虫]。善集一切福德<a href=\"/remen/zhuangyan.html\" class=\"keylink\" target=\"_blank\">庄严</a>。相好严身。念慧坚进。善知惭愧。法喜自娱。具足成就大慈大悲。隐蔽日月所有光明。利衰毁誉称讥苦乐。是世八法所不能污。不高不下。善断爱恚。常与方便<a href=\"/remen/zhihui.html\" class=\"keylink\" target=\"_blank\">智慧</a>相应。随众生根善开化之。救无救者。有所为作善观察之。身口意业无诸过患。善能集于定慧庄严。其心调柔犹如大龙。如大师子降伏外道。善能进趣大丈夫行离诸怖畏。善能决断诸众生疑。善能劝请无量诸佛转于法轮。善住大愿永离二见。常勤度脱一切众生。善知垢净所起<a href=\"/remen/yinyuan1.html\" class=\"keylink\" target=\"_blank\">因缘</a>。善修<a href=\"/remen/zhengnian.html\" class=\"keylink\" target=\"_blank\">正念</a>。不起声闻缘觉之念。不舍一切智宝之心。其心清净犹如<a href=\"/remen/xukong.html\" class=\"keylink\" target=\"_blank\">虚空</a>。其身柔软。心无染污志意无坏。随所至处心无染着。妙音和软。有所言说显露易解。其言清白说无染法句。常观他德。勇猛无侣。志欲道场。其名曰山刚菩萨。大山菩萨。持山岩菩萨。山积王菩萨。石山王菩萨。大进菩萨。信进菩萨。极进菩萨。喜手菩萨。宝印手菩萨。宝手菩萨。德手菩萨。灯手菩萨。常举手菩萨。常下手菩萨。常喜根菩萨。常思念菩萨。常勤菩萨。常观菩萨。法勇王菩萨。净宝光明威德王菩萨。摩尼光王菩萨。过诸盖菩萨。总持自在王菩萨。<a href=\"/remen/faxin.html\" class=\"keylink\" target=\"_blank\">发心</a>转法轮菩萨。法勇菩萨。净众生宝勇菩萨。道分味菩萨。捷辩菩萨。无碍辩菩萨。不动足进菩萨。金刚足进菩萨。金刚志菩萨。虚空藏菩萨。相好积严菩萨。坏魔网菩萨。胜志菩萨。导师菩萨。喜见菩萨。贤护等十六大士。<a href=\"/remen/mile.html\" class=\"keylink\" target=\"_blank\">弥勒</a>等贤劫菩萨。兜率陀天曼陀罗华香等而为上首。他化自在天王等三万二千。如是天子。及余趣向于大乘者。三千<a href=\"/remen/daqianshijie.html\" class=\"keylink\" target=\"_blank\">大千世界</a>之中。释梵护世。欲界<a href=\"/remen/sejie.html\" class=\"keylink\" target=\"_blank\">色界</a>净居诸天。一切来集。恭敬供养<a href=\"/remen/libai.html\" class=\"keylink\" target=\"_blank\">礼拜</a>如来。尔时<a href=\"/remen/shizun.html\" class=\"keylink\" target=\"_blank\">世尊</a>为于无量百千大众恭敬围绕而演<a href=\"/remen/shuofa.html\" class=\"keylink\" target=\"_blank\">说法</a>。是时东方去此佛土七十二亿刹。彼有佛土。名曰常出大法之音。其国有佛。号曰宝杖如来应供正遍知觉。今者现在。如是常出大法音国。一切江河池泉诸水。一切树林一切众华。一切诸叶一切华果。一切台观。常出法宝无上法音。彼土众生。常闻如是胜妙法音。是宝杖佛常出大法音国。有菩萨名无量志庄严王。是菩萨观宝杖佛已。犹如壮士屈伸臂顷。没是常出大法音国。一念之顷。而来至此<a href=\"/remen/suoposhijie.html\" class=\"keylink\" target=\"_blank\">娑婆世界</a>。时无量志庄严王菩萨。化作八万四千宝台。妙宝所成。四方四柱纵广正等庄严极妙。一一宝台化作八万四千宝树。华果茂盛。一一树下皆悉化作宝师子座。众宝厕填。皆悉敷置百千妙衣。是诸座上皆见佛坐。形色相貌如释迦牟尼。是无量志庄严王菩萨。现是化已。化虚空中化作宝盖。纵广正等百千由旬。垂悬缯彩铃网庄饰。风吹铃网。出柔和微妙可爱软音。其音遍告三千大千佛之世界。时此三千大千世界。平坦如掌。生宝莲华供养如来。时无量志庄严王菩萨。以八万四千宝台。而自围绕来诣佛所。是时大众。见是化已得未曾有。而作是言。如今所见。此大士来庄严事相。必说大法。及此三千大千世界诸庄严事。又上空中垂悬宝盖于如来上。一切天宫悉皆隐蔽。是时大德摩诃<a href=\"/remen/jiaye.html\" class=\"keylink\" target=\"_blank\">迦叶</a>。承佛神力。从座而起整衣服。偏袒右肩右膝着地。向佛合掌而说偈言</p><p>无垢净光从空出隐蔽释梵诸光明</p><p>及蔽日月珠火光唯愿人尊说此相</p><p>此空中现妙宝盖遍覆百千由旬地</p><p>幢幡铃网以庄严世尊今将雨法雨</p><p>铃网所出妙声音其音遍告此佛界</p><p>有闻音者<a href=\"/remen/fannao.html\" class=\"keylink\" target=\"_blank\">烦恼</a>息为何利益说此事</p><p>三千世界平等掌百千莲华从地出</p><p>华香适意悦身心是何威德之所为</p><p>东方遍放金色光八万四千妙宝台</p><p>台内宝树师子座见如导师释师子</p><p>导师此是何利事见此事者何增益</p><p>此是何种欲佛知现此无量诸神变</p><p>尔时佛告摩诃迦叶。东方去此七十二亿佛土。有国名常出大法音。彼中有<a href=\"/remen/fohao.html\" class=\"keylink\" target=\"_blank\">佛号</a>曰宝杖。今者现在。彼有菩萨。名无量志庄严王。来至此土。见我礼拜咨受听法。为诸菩萨。生大法欲。生大法力。集大法智。欲显常出大法音国所有<a href=\"/remen/gongde.html\" class=\"keylink\" target=\"_blank\">功德</a>及宝杖佛所有功德。以此缘故。是无量志庄严王菩萨。而来至此娑婆世界。一日一夜所利众生。多于汝等满此三千大千世界诸大声闻法利众生。假令汝等数如稻麻竹苇甘蔗<a href=\"/remen/conglin.html\" class=\"keylink\" target=\"_blank\">丛林</a>。<a href=\"/remen/shouming.html\" class=\"keylink\" target=\"_blank\">寿命</a>一劫所利众生。犹尚不等。大德迦叶白言。世尊。阎浮提人。若得闻是善丈夫名。尚得大利。况有<a href=\"/remen/xinxing1.html\" class=\"keylink\" target=\"_blank\">信心</a>复闻说法。时无量志庄严王菩萨及诸宝台。住如来前顶<a href=\"/remen/lifo.html\" class=\"keylink\" target=\"_blank\">礼佛</a>足。当礼佛时。令是三千大千世界六种震动。百千伎乐不鼓自鸣。一切大众礼如来足。尔时无量志庄严王菩萨。绕佛三匝。及与八万四千宝台亦绕三匝。绕三匝已。向佛合掌。以偈赞佛</p><p>善能柔软微妙语无错无杂净无垢</p><p>善名威德慧中胜我今稽首最胜仙</p><p>多百千亿功德满施安隐乐灭百苦</p><p>仁大悲喜等<a href=\"/remen/sanjie.html\" class=\"keylink\" target=\"_blank\">三界</a>而演说法除尘垢</p><p>十方诸佛叹仁德善逝恶时得<a href=\"/remen/puti.html\" class=\"keylink\" target=\"_blank\">菩提</a></p><p>度恶众生无疲倦度一众生尚为难</p><p>一切诸佛悉平等智慧通等号人尊</p><p><a href=\"/remen/chengfo.html\" class=\"keylink\" target=\"_blank\">成佛</a>无等白净法示现卑劣调众生</p><p>尊若悉示佛境界一切众生心迷乱</p><p>大悲为利是等故修彼所行演说法</p><p>人尊智胜众所乐常先和颜柔软语</p><p>算数人天德无等是故<a href=\"/remen/huanxi.html\" class=\"keylink\" target=\"_blank\">欢喜</a><a href=\"/remen/dl.html\" class=\"keylink\" target=\"_blank\">顶礼</a>尊</p><p>一切智等诸众生尽诸法降降外道</p><p>一切智见伏魔怨稽首百力降诸力</p><p>常乐真实诚谛语善知如说如所行</p><p>苦乐不动如山王我今稽首施世乐</p><p>尔时无量志庄严王菩萨。偈赞佛已。而白佛言。世尊。宝杖如来问讯世尊。少病少恼起居轻利安乐行不。世尊。我今欲少请问如来应供正遍觉。若佛听者。乃敢咨启。佛告无量志庄严王菩萨。善男子。如来常听。随所有疑。恣汝所问。吾当随汝所问演说悦可汝心。如是世尊愿乐欲闻。时无量志庄严王菩萨白言。世尊。我从先佛如来应供正遍觉闻。有法名如来秘密藏。若有菩萨住是秘藏。得无尽法。得无尽辩。见佛无尽。善能获得无尽神通。为诸众生作实依止。善哉世尊。愿为演说如来秘密藏法。尔时佛告无量志庄严王菩萨。善哉善哉。善男子。乃能问佛如是之法。善男子。汝已曾于恒河沙佛所。殖诸善根咨受请问。善男子。汝今谛听善思念之。吾当少说如来密藏法。无量志庄严王菩萨。即白佛言。如是世尊受教而听。佛言。善男子。如来密藏法。谓一切智心。发是心已坚固守护。不退不舍无有娆乱。善好忆念。炽然劝导。显示教诲。善根先首。喜乐守护。常恒坚造应作之业。为是<a href=\"/remen/bushi.html\" class=\"keylink\" target=\"_blank\">布施</a>。为是持戒。为是忍辱。为是<a href=\"/remen/jingjin.html\" class=\"keylink\" target=\"_blank\">精进</a>。为是禅定。为是方便。是心为柱。不怯不弱。不羸不坏。无有懒惰。不背不舍。顺向是心而觉了之。善业为首。质直无曲。正住端直。无幻无伪。作已无疑。未作者作。如所应作勤<a href=\"/remen/xiuxing.html\" class=\"keylink\" target=\"_blank\">修行</a>之。舍不正行勤修正行。善男子。是名如来秘密藏法所入法门。所谓坚固一切智心。好坚守护不弃舍之。善男子。何等一切智心坚固。善男子。一切智心坚固有四。何等四。不念余乘。不礼余天。不发余心。志意无转。是为四。而说颂曰</p><p>不生念余乘礼佛不礼天</p><p>不生余欲心不礼外凡夫</p><p>修行是法时一切智心坚</p><p>非魔及外道得便如毛发</p><p>善男子。复有四法。护一切智心。何等四。不为色醉。及财封醉。非眷属醉。及自在醉。是为四。而说颂曰</p><p>非色财封醉眷属及自在</p><p>色财封自在眷属不放逸</p><p>观诸有为法皆悉是<a href=\"/remen/wuchang.html\" class=\"keylink\" target=\"_blank\">无常</a></p><p>不放逸离慢守护<a href=\"/remen/putixin.html\" class=\"keylink\" target=\"_blank\">菩提心</a></p><p>斯行法功德趣菩提不退</p><p>(初偈是行半)</p><p>善男子。复有四法。不退菩提心。何等四。集诸波罗蜜。亲近实菩萨。修集大悲心。以四摄法摄诸众生。是为四。而说颂曰</p><p>常修六度无满足生闻闻已心柔软</p><p>生于大欲离恶友亲近善友随所欲</p><p>常修胜道近向者常修悲心住四摄</p><p>常好坚住菩提心佛功德聚不难得</p><p>善男子。菩萨具足四法。不舍一切智心。何等四。信佛功德。修集佛智。见佛神通。不断佛种。是名为四。而说颂曰</p><p>信解佛德已勤修集佛智</p><p>见佛神通已勤守护佛种</p><p>修行如是法不舍菩提心</p><p>随所见诸佛倍生精进力</p><p>善男子。菩萨具足四法。终不娆乱菩提之心。何等四。给侍诸佛面前。从于如来闻法。常叹佛德。依止寂静缘念于佛。是为四。而说颂曰</p><p>给侍于如来好尊重恭敬</p><p>若有所闻法闻已如说行</p><p>常赞叹如来信敬爱乐之</p><p>面闻胜法已智者依于义</p><p>常赞叹功德调御世所有</p><p>彼常勤依止正念于诸佛</p><p>数数赞佛德常勤观己行</p><p>常乐独静处思念于如来</p><p>善摄如是法修行心不乱</p><p>斯人有三昧不忘菩提心</p><p>善男子。菩萨具足四法。忆菩提心。何等四。我要当为一切众生良<a href=\"/remen/futian.html\" class=\"keylink\" target=\"_blank\">福田</a>。我当说道。我当随趣如来所趣。我当实知诸众生行。是为四。而说偈曰</p><p>我当为世胜福田趣邪道者示正路</p><p>善逝所趣我当趣我当常知众生行</p><p>菩萨大士念此德常念菩提胜道心</p><p>彼当速疾成法王得神通智世无等</p><p>善男子。菩萨具足四法。念一切智心。何等四。专志念意是诸法本。当念法本。发一切智心是世宝塔。当念宝塔。是为四。而说颂曰</p><p>当专志念意极好专念意</p><p>此是诸法本一切<a href=\"/remen/shijian.html\" class=\"keylink\" target=\"_blank\">世间</a>塔</p><p>常念菩提心住意好善住</p><p>此是十力本当为天世塔</p><p>善男子。菩萨具足四法。然一切智心。何等四。势力通集不失本行。满五根力。身心精进而无有我。勤行精进为利益他。是为四。而说颂曰</p><p>所演说四法炽然菩提心</p><p>若炽然智慧得止息烦恼</p><p>势力及通达如是勤精进</p><p>安住服是已庄严无<a href=\"/remen/xiedai.html\" class=\"keylink\" target=\"_blank\">懈怠</a></p><p>斯不失本誓善安住根力</p><p>身心无疲倦勤进求实身</p><p>住如是炽然增长菩提心</p><p>彼智慧如是犹日月增长</p><p>善男子。菩萨有四法。劝菩提心。何等四。在大众中称扬赞叹菩提之心。令其开解菩提之心。善受教诲随顺师长发清净心。一切烦恼不得自在。是为四。而说颂曰</p><p>劝导唱道心先住此为本</p><p>当有一切智是名知因者</p><p>是一切智心清净常照明</p><p><a href=\"/remen/changzhu.html\" class=\"keylink\" target=\"_blank\">常住</a>于是中世间所顶礼</p><p>常出柔软语速疾受教诲</p><p>咨问诸师长一切智胜心</p><p>本性常清净守护菩提心</p><p>白净离烦恼最胜不相违</p><p>善男子。菩萨有四法。显示菩提心。何等四。此是我住处。住是处已开示显说。知于是心有无量德。亦为他说如是之事。是为四。而说颂曰</p><p>善住于所住菩萨住是已</p><p>称扬如是法菩提之妙心</p><p>道心德无量发及称扬等</p><p>称扬已便行称扬者所得</p><p>善男子。菩萨有四法。教修菩提心。何等四。谓不粗穬。言说柔软。无有粗涩。颜色和悦。是为四。而说偈言</p><p>柔软解说义常无有粗穬</p><p>和颜住是法彼教菩提心</p><p>善男子。菩萨有四法。菩提之心善根为首。何等四。成满相好开门大施。修净佛土行种种施。净于智慧常伏憍慢。满足智慧修集多闻。是名为四。而说颂曰</p><p>常开门大施彼到相好岸</p><p>善好种种施斯当有<a href=\"/remen/jingtu.html\" class=\"keylink\" target=\"_blank\">净土</a></p><p>常无有憍慢恒求集佛智</p><p>集闻无满足斯有利智慧</p><p>如是胜妙相方便起道根</p><p>是巧心所转集先诸功德</p><p>善男子。菩萨有四法常喜乐。何等四。喜乐见佛。见余菩萨胜精进者生于喜乐。作如是言。我当何时满足受记。受于无上菩提道记。我当何时诸众生前作诸佛事。于佛智慧生喜乐心。是为四。而说颂曰</p><p>我当何时现见佛彼生喜乐欲见佛</p><p>见余菩萨胜进者生喜欲修是精进</p><p>我当何时满德聚得授胜记证菩提</p><p>胜智某方作法王菩萨常生是喜欲</p><p>我何时世作佛事得神通智到彼岸</p><p>名闻普遍十方供菩萨常生此喜欲</p><p>善男子。菩萨有四法不憙。何等四。不憙称誉不实功德得诸利养。不憙得诸释梵护世人天富乐。不憙一切声闻缘觉。不憙一切外道所得胜供养事。是为四法不憙。而说颂曰</p><p>不憙名称大利养于身命财亦如是</p><p>不憙释梵及护世是诸邪有悉无常</p><p>不憙声闻及缘觉唯除起何胜乘心</p><p>不憙世禅及外道不憙身见及边见</p><p>善男子。菩萨有四法。护一切智心。何等四。如说如住如作而说。于诸众生其心平等。生极欲心。谓于善法。是为四。而说颂曰</p><p>如说如住如作说等心众生极欲道</p><p>善住于是四胜法常护道心不忘失</p><p>善男子。菩萨有四法。是所应作。何等四。修集多闻。思念多闻。说于所闻。不退寂静。是为四。而说颂曰</p><p>斯常勤集于未闻是常修念思多闻</p><p>是常勤说于多闻是常勤修为得禅</p><p>善男子。菩萨有二法。定一切智心而行布施。何等二。专意念定。舍不望<a href=\"/remen/guobao.html\" class=\"keylink\" target=\"_blank\">果报</a>。是为二。而说颂曰</p><p>以欢喜心而施与施已生喜不望报</p><p>一切悉舍向菩提定心施已证菩提</p><p>善男子。菩萨有二法。一切智为首修持净戒。何等二。于诸众生无侵害心。毁戒者所生大悲心。是为二。而说颂曰</p><p>不生毁害心等施上中下</p><p>倍增生悲心于恶逆众生</p><p>善男子。菩萨有二法。一切智为首修行忍辱。何等二。自舍己乐。施与他乐。是为二。而说颂曰</p><p>不求于自乐常为利乐他</p><p>斯有如是忍佛菩提为道</p><p>善男子。菩萨有二法。一切智为首修行精进。何等二。菩提心为首。不舍诸众生。是为二。而说颂曰</p><p>行一切白净上道心为首</p><p>不见我众生精进无毁减</p><p>善男子。菩萨成就二法。一切智为首修行禅定。何等二。方便入禅。本愿力出。是为二。而说颂曰</p><p>勇健者常起智者行禅定</p><p>降伏诸结使恒常欲得禅</p><p>本愿力持出当为世导师</p><p>斯有如是德获得于禅定</p><p>善男子。菩萨成就二法。一切智为首有于智慧。何等二。自离诸见。为断一切众生见故修行智慧。是为二。而说颂曰</p><p>彼离于诸见修利为众生</p><p>有胜智现前智安隐行道</p><p>善男子。菩萨成就四法。有于方便。何等四。慈愍众生而为作救。大悲真实无有疲倦。喜乐于法生欢喜故。舍离烦恼无有怯弱。是为四。而说颂曰</p><p>修慈无嗔恚起悲无疲倦</p><p>以法生欢喜舍烦恼无难</p><p>善男子。菩萨有四法无厌。何等四。多闻无厌。集德无满。阿练儿处无满。<a href=\"/remen/huixiang.html\" class=\"keylink\" target=\"_blank\">回向</a>无满足。是为四。而说颂曰</p><p>求闻无满集福尔阿练儿处无满足</p><p>福德回向无满足菩萨如是四无厌</p><p>善男子。菩萨有四法无足。何等四。是菩萨念过去佛作如是念。是诸佛等皆悉修集最胜菩提。我今云何而不修集。念未来佛我亦入在是等数中。念现在佛。念是佛时而作是念。此诸佛等现悉了知一切诸法。是诸念中无有怯弱。是为四。而说颂曰</p><p>忆念过去佛无怯心增长</p><p>彼佛得胜道我云何不得</p><p>念未来善逝我在是数中</p><p>无怯倍精进我定在是数</p><p>念现在导师本行菩萨时</p><p>我当除诸结证寂灭菩提</p><p>解了一切法所住如所欲</p><p>终不生怯心倍生好胜进</p><p>善男子。菩萨有四法。不退大乘。何等四。其心如地。其心如水。其心如火。其心如风。是为四。而说颂曰</p><p>其心如地水心亦如风火</p><p>作不作同等不得道不退</p><p>善男子。菩萨有四法。解知<a href=\"/remen/wuwo.html\" class=\"keylink\" target=\"_blank\">无我</a>。何等四。而是菩萨作如是念。诸众生界我当悉知是等心行。诸众生界我当悉知是等诸根而为说法。诸众生界我当除断一切烦恼而为说法。无量佛智我等觉了。实非我身能觉此法。亦非我心。我诸善根能觉此法。无有我者名为菩萨。是为四。而说颂曰</p><p>众生界诸心所行叵思议</p><p>烦恼妄分别<a href=\"/remen/wangxiang.html\" class=\"keylink\" target=\"_blank\">妄想</a>生是非</p><p>佛智亦如是无量叵思议</p><p>非我之所能解了于佛智</p><p>诸结使相违无色不可见</p><p>我应悉除断显示<a href=\"/remen/jietuo.html\" class=\"keylink\" target=\"_blank\">解脱</a>道</p><p>善男子。菩萨有四法。无有怯弱。何等四。愿诸善根。修方便慧。修信进念力。信无上道。是为四。而说颂曰</p><p>善喜悦充润慧方便众香</p><p>信精进念力斯有解脱道</p><p>如是四慧法持法无有厌</p><p>为厌倦者依亦为世作救</p><p>大方广如来秘密藏经卷上</p><p>大方广如来秘密藏经 卷下</p><p>失译人名附三秦录</p><p>善男子。菩萨有四障法。应当觉知。何等四。毁谤正法。秘吝惜法。怀增上慢。修无色定。是为四。而说颂曰</p><p>菩提心有四说示名障碍</p><p>菩萨应觉知应数数远离</p><p>毁诽于正法多闻怀吝惜</p><p>增上慢贡高不善起禅定</p><p>是故护正法闻已广流布</p><p>舍慢无贡高远离不禅定</p><p>善男子。菩萨有四法。所造速疾。何等四。所作以智不以憍慢。所有善根回向菩提不趣下乘。一切诸趣不生染着。若生染着一向专为化于众生。昼夜三时常修三分。灭过恶业未来不造。是为四。而说颂曰</p><p>所造以智不以慢回善上道非下众</p><p>慧者不信于诸有发心为利诸众生</p><p>昼日三时夜亦尔三分悔过灭先恶</p><p>不造众恶集诸善慧者如是集善业</p><p>善男子。菩萨有四法极好。何等四。不自称举。不轻于他。远离诸恶。舍除诸慢。是为四。而说颂曰</p><p>不自称举不轻他所造诸恶悔不作</p><p>不生憍慢及慢慢其心端直修善行</p><p>善男子。菩萨有二法。端直速疾。何等二。若有所问如实而答。先所见事无所覆藏。是为二而说颂曰</p><p>如问而演说不藏先所见</p><p>宁舍于身命终不说<a href=\"/remen/wangyu.html\" class=\"keylink\" target=\"_blank\">妄语</a></p><p>正直于是法是为贤善根</p><p>彼得于质直疾觉胜菩提</p><p>善男子。菩萨有二法。无有谄伪。何等二。虽多获利不欲叹德。不得利养不自称举。是为二。而说颂曰</p><p>虽多获利养不叹示己德</p><p>大智所不欲是不谄者得</p><p>设不得利养此是我本业</p><p>不欲他有过勿令彼业熟</p><p>善男子。菩萨有二法。不望他报。何等二。我应当利一切众生。非诸众生而利于我。我当觉知而为菩提。是为二。而说颂曰</p><p>我应利众生我荷担彼等</p><p>我求无为道不观望他报</p><p>我不求有为我求无为道</p><p>我摄护世间不望报得道</p><p>善男子。菩萨有二法。作于不作。何等二。不知恩者而常供给。于知恩者作于重任。是为二。而说颂曰</p><p>不知恩众生于彼不望报</p><p>诸阴界入等皆为作菩提</p><p>善男子。菩萨有二法。是所应处。何等二。常值诸佛。亦常值遇菩萨乘者。是为二。而说颂曰</p><p>二种所应处是处增名称</p><p>得值诸如来菩萨所识知</p><p>善男子。菩萨有二法所不应修。何等二。不与愿行声闻乘者而共同止。不惊畏诸有独处宴默。是为二。而说颂曰</p><p>不与修<a href=\"/remen/xingzhe.html\" class=\"keylink\" target=\"_blank\">行者</a>而共同止住</p><p>不惊畏诸趣依止宴寂处</p><p>善男子。是名初入如来密藏根本句也。菩萨若入是初根本句。是菩萨能成就如来秘密藏法。世尊。说入如来密藏初句法时。六万众生及天与人。发于无上正真道心。十千菩萨得无生法忍。五百比丘不受诸法。永尽诸漏心得解脱。时此三千大千世界。六种震动大光普照。人天伎乐不鼓自鸣。人天阿修罗等。同声三唱作如是言。其有众生得闻于是如来密藏法快得善利。若有书写<a href=\"/remen/shouchi.html\" class=\"keylink\" target=\"_blank\">受持</a>读诵如说修行。是等众生皆当不失如是如来秘密藏法</p><p>尔时无量志庄严王菩萨。闻是如来密藏法已。即作是念。我今当以何等供具。供养如来应供正遍觉。复作是念。外物易舍内事难舍。我今当以自身奉供如来世尊。即升虚空。而说偈言</p><p>我今奉独觉以自身供养</p><p>以此无上舍愿令如导师</p><p>财供二足尊此事不为难</p><p>云何为希有所谓身供养</p><p>我今供无等自身奉遍眼</p><p>为世人天供如大智师子</p><p>尔时无量志庄严王菩萨。即便放身投如来上。当于尔时。以佛神力。未曾有华异华异色。甚为鲜净极妙端严。散如来上。是菩萨身又不坠地亦不现空。此诸华等至<a href=\"/remen/foshen.html\" class=\"keylink\" target=\"_blank\">佛身</a>上。即复还踊住虚空中。成大华盖覆四天下。是华盖中垂悬华贯出大光明。是光明中现妙莲华。是莲华上有菩萨坐。如无量志庄严王。是菩萨等从华台起。顶礼佛足同声请言。唯愿世尊。说如来秘密藏法。无令断绝。及护如来密藏眷属</p><p>尔时大德摩诃迦叶。生希有心叹未曾有。白言。世尊。是无量志庄严王菩萨。以身庄严供养如来。以身供养于如来已。现是菩萨诸庄严事。世尊。愿令一切诸众生等得于如是庄严之身。愿使如来常寿住世。世尊。我等今者快得大利。乃得见是善大丈夫闻其说法。尔时佛告摩诃迦叶。汝今见是无量志庄严王菩萨不。已见世尊。迦叶。是善男子。于恒河沙等佛所。恒得咨请如是如来秘密藏法。贤劫诸佛所。亦当请问如是如来秘密藏法</p><p>尔时大德摩诃迦叶。复白佛言。善哉世尊。唯愿敷演。说是如来秘密藏法。如此菩萨所启请者。尔时世尊告大迦叶。汝今善听如来密藏少许法分。何以故。若于一劫演说此法。不可穷尽。迦叶白言。如是世尊。尔时迦叶及诸大众受教而听。佛言。迦叶。于意云何。汝谓我行<a href=\"/remen/pusadao.html\" class=\"keylink\" target=\"_blank\">菩萨道</a>时。所舍手足头目耳鼻。皮肉骨髓血及妻子。略说乃至一切财物。处处遍恼于菩萨者。是诸众生不堕<a href=\"/remen/diyu.html\" class=\"keylink\" target=\"_blank\">地狱</a>畜生饿鬼及诸恶趣。何以故。本菩萨时志意净故。及大誓愿净戒聚故。于诸众生大悲纯至及坚忍故。以大慈故。大功德法故。牢强精进定向大乘故。自心净故。大愿丰饶故。不嬉自乐故。其有众生触娆菩萨毁骂之者。菩萨德故不堕恶道。迦叶。我今引喻以明斯义。迦叶。犹如病人良医授药。而是病人毁骂是药及与良医。先毁已后乃服此药。迦叶。汝意云何。药以骂故不为药耶。病不除耶。不也世尊。虽复毁骂不失药势而能除病。如是迦叶。菩萨如彼药及良医。虽不恭敬种种触恼。然是菩萨纯净志意无有缺减。迦叶。如大宝珠众德所成。其性纯净除诸瑕秽。若有人天毁骂是宝而不恭敬。迦叶。于意云何。是大宝珠畏毁骂故失宝力耶。不也世尊。佛言。迦叶。是净宝珠犹彼菩萨志意清净。一切众生虽不恭敬。所有功德无有折减。迦叶。如大油灯。假令人天而毁骂之。以毁骂故便闇冥耶。不也世尊</p><p>佛言。迦叶。菩萨志意纯净如是。虽复触恼不失其性。迦叶。以是事故当知众生虽有触娆于菩萨者不堕恶道。何以故。由是菩萨本愿净故所愿皆成。尔时大德摩诃迦叶白言。世尊。如我解佛所说义趣。若于如来起不善业。是众生等亦复不畏堕于恶道。佛言。如是迦叶。若有众生于大悲如来。生信敬心解入进趣。若佛现在。若灭度后。若有奉施如来及塔。若幢幡盖华鬘涂香及与末香。若宝若衣及诸饮食。随于种种所有诸物。若取若食。若自取若教取。迦叶。我说是人无有所犯。迦叶。贫为最苦。不恭敬故。作劫夺故。<a href=\"/remen/wuwei.html\" class=\"keylink\" target=\"_blank\">无畏</a>惧故。不信敬故。不解业故。不虑报故。以贪求故。难调伏故。贪嗔痴故。无惭愧故。凶横恶故。不思如来有大慈悲。不信如来多利众生。取如来塔物乃至一线。若自取若使人取。我说是人不名少犯。我不说彼不堕恶道。迦叶。若有众生于如来物及佛塔物。若自取若教人取。如来今者悉知是人。悉见是人当堕恶趣。又以此缘当得断结。何以故。是人心行为佛护故。迦叶。若于如来若如来塔。生心缘念。乃至起于少许悔心。迦叶。是众生心自当改悔。以缘如来生悔心故。背弃<a href=\"/remen/shengsi.html\" class=\"keylink\" target=\"_blank\">生死</a>一切之罪。结使微缓。迦叶。假有人天坠堕于地。堕大地已还依大地而得起住。如是迦叶。是众生等于如来所。生不善故堕在恶道。堕恶道已还缘如来速得出离。云何名为缘于如来。于如来所生殷重心。尔时大德迦叶。白言。世尊。是人以是恶贼之心。若能生心缘念如来。尚得大利。况净心者</p><p>佛言。迦叶。如汝所言。若有众生起念如来思忆如来观缘如来。是等一切悉皆当得<a href=\"/remen/niepan.html\" class=\"keylink\" target=\"_blank\">涅槃</a>果证。大德迦叶。白言。世尊。如我解知佛所说义。宁于如来起不善业。非于外道邪见者所施作供养。何以故。若如来所起不善业当有悔心。究竟必得至于涅槃。随外道见当堕地狱饿鬼畜生</p><p>佛言。迦叶。如汝所言。迦叶。设有人天骂赤栴檀。以手打捶速撩弃地。迦叶。于意云何。如是人者有何等香。迦叶白言。而是人者有栴檀香。如是迦叶。若有众生眼见耳闻及口宣说于如来者。当知是人有解脱香。迦叶。有人执把于粪污已。以诸伎乐一切众华而供养之。如是人者有何等香。迦叶白言。世尊。是人唯有粪秽臭恶。如是迦叶。其有亲近恭敬供养诸外道者。当知是人亦复如是。有诸见畏地狱畜生饿鬼等畏。迦叶。若善男子善女人。信于如来有大慈悲。殷重敬信除慢不憍。无有贪嗔及与愚痴。意志决定解知业报。质直无谄无有幻伪。于如来所得净信心。诸根无贪无有谄曲。志意不坏净信成就。信佛大悲多利众生。信佛本行信于如来。不舍一切诸众生等。有如是心有如是意。设乏于食病药所须。未得<a href=\"/remen/daoguo.html\" class=\"keylink\" target=\"_blank\">道果</a>未入正位。若得所须能得道果入于正位。若其不得饥渴羸劣。不能修善不得道果。是人若取如来佛物衣服饮食病药所须自服食之。迦叶。我不说是有恶道果。迦叶。是名如来秘密藏法。应当密持善好守护。不应在彼见著者前开示演说。勿令是人重增所见</p><p>迦叶。云何为解。谓解如来说一切法。云何为缚。迦叶。所言缚者所谓贪着。云何为解。谓不贪着不分别二。迦叶。我今不说是无著者。名之为犯。何以故。迦叶。羸劣烦恼从虚妄生。迦叶。若其不实不以生故。名之为实。迦叶。我今引喻为示不实妄想事故。迦叶。犹如人天持芥子火吹令增长。渐烧诸物成大火聚。如是迦叶。愚小凡夫起少不正思惟<a href=\"/remen/wangnian.html\" class=\"keylink\" target=\"_blank\">妄念</a>。坚着诸见随所妄想。随是诸处增长结使。迦叶。若有火聚如须弥山无有所依。迦叶。于意云何。而是火者。为当增长。为当渐灭。迦叶白言。是火当灭。更不增长。佛言。迦叶。不实妄想诸烦恼等。若更不起。若更不着。更不妄想。更不嬉乐。更不分别。此当渐灭而不增长。迦叶。以是事故。应当解知羸劣不实妄想烦恼是不真实。迦叶。犹如有人至毒家舍。竟不服毒自生惊怖。受大苦痛发声大呼。我今遇毒。我今遇毒。有善良医持不实药。令是病人除不实病得离众苦。迦叶。于意云何。若是良医持于实药与是人者。是人活不。不也世尊。是人实不服食于毒自生毒想。须不实药以疗治之。佛言。如是迦叶。诸小凡夫为于不实烦恼所恼。是故如来说不实法。尔时迦叶白言。世尊。如来说法不真实耶。佛言。迦叶。汝所解说。为是真实。为不真实。迦叶白言。我所解说无有真实。何以故。世尊。所有贪欲以不净对。嗔恚慈对。痴因缘对。世尊。若不净是实。则不能除不实贪欲。亦非贪欲生不净观。若愚痴是实。起愚痴已非因缘对。亦非因缘能除愚痴。是故世尊。一切结使及断结法。二俱不实无物无定无有成就。是故不实诸烦恼等。习近不实便得除去。世尊。结使无去。何以故。若有除去则为有去。若已有去则便有来。是故世尊。一切结使无去无来。是故知诸一切有为无来无去。名离烦恼。佛言。迦叶。此如来密藏。说一切法本性清净。尔时大德摩诃迦叶白言。世尊。是十恶道如佛所说。其性无垢本性净耶。佛言。如是如是。迦叶。何以故。无有自在而犯于杀。无可亲信而犯于盗。非无主无护而犯邪淫。非为护他而犯妄语。非为调伏而犯恶口。非为破坏外道邪增(恐慢)而犯两舌。无随应器而犯绮语。无粗恶教而犯嗔恚。无有希望增上善根名之为贪。无有将护自在者意少不正言而犯邪见。迦叶。是十恶道若不坚着。我不说彼名之有过。迦叶。是十恶道若不坚着。名为不犯。如是迦叶。一切烦恼若不坚着。我说无犯。迦叶。诸不著者。名曰离见。迦叶白言。世尊。十恶业道何者最重。佛言。迦叶。是十恶业道。杀及邪见。名为最重。迦叶。随在在处诸恶不善。若不坚住。若不坚执。若不坚着。一切我说名为不犯。迦叶。若少不善。若其坚住坚执坚着。一切我说名之为犯。迦叶。五无间罪。若不坚住坚执坚着生于见者。我不说彼名曰为犯。况复余小不善业道。迦叶。我不以不善法而得菩提。亦不以善法而得菩提。迦叶。若以不善得于菩提。诸小凡夫亦得菩提。若以善法得菩提者。一切被烧草木丛林应还生长。迦叶。我今问汝。如来云何得于菩提。迦叶白言。佛是法本。世尊是眼。世尊是依。如世尊说当共奉行。佛言。迦叶。解知烦恼从因缘生。名得菩提。迦叶。云何为解知从因缘所生烦恼。解知是无<a href=\"/remen/zixing.html\" class=\"keylink\" target=\"_blank\">自性</a>起法是无生法。如是解知名得菩提。迦叶。但假名字名得菩提。而是菩提不以文字言说而得。若无文字。无言无说。无得菩提。是第一义。迦叶。如汝所问。十恶业道何者为重。迦叶。如人有父得缘觉道。子断父命名杀中重。夺<a href=\"/remen/sanbao.html\" class=\"keylink\" target=\"_blank\">三宝</a>物名盗中重。若复有人。其母<a href=\"/remen/chujia.html\" class=\"keylink\" target=\"_blank\">出家</a>得罗汉道。共为不净是淫中重。若以不实谤毁如来。是妄语中重。若两舌语坏贤圣僧。是两舌中重。若骂<a href=\"/remen/shengren.html\" class=\"keylink\" target=\"_blank\">圣人</a>是恶口中重。言说坏乱求法之人。是绮语中重。若五逆初业。是嗔恚中重。若欲劫夺持净戒人物。是贪中重。邪见中重。谓之边见。迦叶。此十恶道。是为最重。迦叶。如来知是十恶业是为最重。迦叶。若有一人具是十恶。迦叶。是恶众生。若解知如来说因缘法。是中无有众生寿命。无人无丈夫。无我无年少。无作业者。无受者起者。无知者见者。无福伽罗。无生无灭无行。是为尽法。无染无著。无善不善。本性清净。一切诸法本性常净解知信入。迦叶。我不说彼趣向恶道。无恶道果。何以故。迦叶。法无积聚。法无集无恼。迦叶。一切诸法生灭不住。因缘和合而得生起。起已还灭。迦叶。若心生灭一切结使亦生已灭。若如是解无犯犯处。迦叶。若犯有住无有是处。迦叶。如百千岁极大闇室不然灯明。是极闇室无门窓牖。乃至无有如针鼻孔。日月珠火所有光明无能得入。迦叶。若闇室中然火灯明。是闇颇能作如是说我百千岁住。今不应去。迦叶白言。不也世尊。当然灯时是闇已去</p><p>佛言。如是迦叶。百千万劫所造<a href=\"/remen/yezhang.html\" class=\"keylink\" target=\"_blank\">业障</a>。信如来语解知缘法。修观察行修于定慧。观无我无命无人无丈夫等。我说是人名为无犯无处无集。迦叶。以是事故。当知羸劣诸烦恼等。智慧灯照势不能住</p><p>迦叶。是说如来密藏住处无上。大师子吼转净法轮。<a href=\"/remen/tianren.html\" class=\"keylink\" target=\"_blank\">天人</a>魔梵所不能转。迦叶。若有众生信是如来秘密藏法。如是受持如是观察。彼当如是大师子吼。是时大德阿难白言。世尊。是无量志庄严王菩萨。自以其身供养如来。当以何身觉菩提道。时华台中诸菩萨等。问阿难言。于意云何。可以身觉于菩提耶。阿难。勿作斯观。当以身心觉于菩提。阿难报言。诸善丈夫。若非身心觉于菩提。当用何等而觉菩提。诸菩萨言。大德阿难。身之实性是菩提实性。菩提实性是心实性。心之实性即是一切法之实性。觉是一切诸实性故。名觉菩提。时诸华台所有菩萨。顶礼佛足说如是言。世尊。我等若至此大地时。是无量志庄严王菩萨。乃当得成阿耨多罗三藐三菩提。是时阿难白言。世尊。是诸华台众菩萨等。几时当至于此大地</p><p>佛告阿难。是诸菩萨于下方界分恒河沙等诸佛如来所。咨受请问于是如来秘密藏法。闻已解义。阿难白言。世尊。是无量志庄严王菩萨。几时当成阿耨多罗三藐三菩提。佛告阿难。是贤劫中千佛已出当出。阿难。最后如来号名卢志。阿难。卢志如来应正遍觉。诸声闻众多先诸佛所有声闻僧。阿难。是卢志如来乃当授是无量志庄严王菩萨无上道记云。无量志庄严王菩萨。过九十八劫。当得成佛号庄严王。亦于是界得无上道。是庄严王如来。坐此地时。是华台中诸菩萨等尔乃至地。复当闻此如来密藏法。阿难。尔时是庄严王如来世界。名作无量功德庄严。阿难。一切欲界诸天宫殿等。彼庄严王佛国土中。一宝台耳。是娑婆界。尔时当名妙好色土。阿难。庄严王如来寿命百劫。佛灭度后正法住世满足十劫。纯菩萨僧。说是庄严王如来记已。佛土华盖便没不现。无量志庄严王菩萨现佛前住。是时阿难白言。世尊。护持此法令得久住。于阎浮提增广流布。令善丈夫能持如来密藏法者。成满功德手得是法。尔时世尊告阿难言。假令四大变易其性。终不令是善丈夫等。不闻是法而取命终。阿难。若有书写受持读诵。当知是人即是如来所持。阿难。若有人能右手执持恒沙佛界满中七宝。左手复持恒沙世界满中七宝。若昼三时夜三时持用布施。是人不懈经恒沙劫。阿难。是布施功德。若有书写受持读诵是经典者。所得功德复过于是。是故阿难。汝今受持读诵是经。令诸<a href=\"/remen/faqi.html\" class=\"keylink\" target=\"_blank\">法器</a>普得闻知。是诸人等则为受持如来秘密藏法。佛说此经已。无量志庄严王菩萨。大德阿难。大德迦叶。一切大众。天人阿修罗等。闻佛所说。皆大欢喜</p></div>"
}]