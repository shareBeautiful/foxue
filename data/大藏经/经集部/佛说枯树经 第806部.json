[{
    "title": "佛说枯树经 第806部",
    "author": "未知",
    "html": "<div class=\"B1_text\"><p>佛说枯树经 一卷</p><p>僧伽尼城北。<a href=\"/remen/jiaye.html\" class=\"keylink\" target=\"_blank\">迦叶</a>佛时偷婆。陷在下方金刚际。佛从天上为母<a href=\"/remen/shuofa.html\" class=\"keylink\" target=\"_blank\">说法</a>。还于此城下。阿难问佛。佛从天下以何为帜。佛言。今当现证。即申手下方。执迦叶佛偷婆出。此偷婆以杂色玉石作偷婆。名僧伽尸。迦叶佛父。名说立婆留言慈造。高三百肘方三里半。本真七宝合。故有七种色。现城即以此偷婆为称也。迦叶阿难等。所以于此地集经者。有二事不得<a href=\"/remen/niepan.html\" class=\"keylink\" target=\"_blank\">涅槃</a>处出。一者不在人中。二者<a href=\"/remen/tianren.html\" class=\"keylink\" target=\"_blank\">天人</a>四辈来者。皆当悲感心乱。不靖听故也。集讫。诸王于其处。造僧伽蓝名诸王寺。在偷婆北。后群茶王。慊偷婆当城门。王欲坏之。敕城内严铫[金*斫]明。当除之。夜半偷婆便移。从城上过音声振国。去城南二十里。在林树间止。所劝王破寺臣者。即诛五族。王睹变知。改为清信士。自移来可四十年许。诸王寺朽坏。后有横王出更修饰之。今日现在</p></div>"
}]