[{
    "title": "佛说父母恩难报经 第684部",
    "author": "安世高 译",
    "html": "<div class=\"B1_text\"><p>佛说父母恩难报经</p><p>后汉安息国<a href=\"/remen/sanzang.html\" class=\"keylink\" target=\"_blank\">三藏</a>安世高译</p><p>闻如是。一时婆伽婆。在舍卫城。祇树给孤独园。尔时<a href=\"/remen/shizun.html\" class=\"keylink\" target=\"_blank\">世尊</a>。告诸<a href=\"/remen/biqiu.html\" class=\"keylink\" target=\"_blank\">比丘</a>。父母于子。有大增益。乳餔长养。随时将育。四大得成。右肩负父。左肩负母。经历千年。正使便利背上。然无有怨心于父母。此子犹不足报父母恩。若父母无信教令信。获安隐处。无戒与戒教授。获安隐处。不闻使闻教授。获安隐处。悭贪教令好施。劝乐教授。获安隐处。无<a href=\"/remen/zhihui.html\" class=\"keylink\" target=\"_blank\">智慧</a>教令黠慧。劝乐教授。护安隐处。如是信如来至真等正觉明行成为善逝<a href=\"/remen/shijian.html\" class=\"keylink\" target=\"_blank\">世间</a>解无上士道法御<a href=\"/remen/tianren.html\" class=\"keylink\" target=\"_blank\">天人</a>师号佛世尊。教信法教授。获安隐处。诸法甚深。现身获果。义味甚深。如是智者。明通此行。教令信圣众。如来圣众。甚清净行。直不曲常和合。法法成就。戒成就。<a href=\"/remen/sanmei.html\" class=\"keylink\" target=\"_blank\">三昧</a>成就。智慧成就。<a href=\"/remen/jietuo.html\" class=\"keylink\" target=\"_blank\">解脱</a>成就。解脱见慧成就。所谓圣众。四双八辈。是谓如来圣众。最尊最贵。当尊奉敬仰。是世间无上<a href=\"/remen/futian.html\" class=\"keylink\" target=\"_blank\">福田</a>。如是诸子。当教父母行慈。诸比丘有二子。所生子所养子。是谓比丘有二子。是故诸比丘。当学所生子。口出法味。如是诸比丘。当作是学。尔时诸比丘。闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行</p></div>"
}]