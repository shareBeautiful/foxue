[{
    "title": "四十二章经 第784部",
    "author": "迦叶摩腾 译",
    "html": "<div class=\"B1_text\"><p>　　<a href=\"/fojing/sishierzhangjing/\" class=\"keylink\" target=\"_blank\">四十二章经</a></p><p>　　后汉西域<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/jiaye.html\" class=\"keylink\" target=\"_blank\">迦叶</a>摩腾共法兰译</p><p>　　昔汉孝明皇帝。夜梦见神人。身体有金色。项有日光。飞在殿前。意中欣然。甚悦之。明日问群臣。此为何神也。有通人傅毅曰。臣闻<a href=\"/remen/tianzhu.html\" class=\"keylink\" target=\"_blank\">天竺</a>。有得道者。号曰佛。轻举能飞。殆将其神也。于是上悟。即遣使者张骞羽林中郎将秦景博士<a href=\"/remen/dizi.html\" class=\"keylink\" target=\"_blank\">弟子</a>王遵等十二人。至大月支国。写取<a href=\"/fojing/\" class=\"keylink\" target=\"_blank\">佛经</a>四十二章。在第十四石函中。登起立塔寺。于是道法流布。处处修立佛寺。远人伏化愿为臣妾者。不可称数国内清宁。含识之类。蒙恩受赖。于今不绝也</p><p>　　佛言。辞亲<a href=\"/remen/chujia.html\" class=\"keylink\" target=\"_blank\">出家</a>为道。名曰沙门。常行二百五<a href=\"/remen/shijie.html\" class=\"keylink\" target=\"_blank\">十戒</a>。为四真道。行进志清净成阿罗汉。阿罗汉者。能飞行变化。住<a href=\"/remen/shouming.html\" class=\"keylink\" target=\"_blank\">寿命</a>。动天地。次为阿那含。阿那含者。寿终魂灵。上十九天。于彼得阿罗汉。次为斯陀含。斯陀含者。一上一还。即得阿罗汉。次为须陀洹。须陀洹者。七死七生。便得阿罗汉。爱欲断者。譬如四支断。不复用之</p><p>　　佛言。除须发。为沙门。受道法。去世资财。乞求取足。日中一食。树下一宿。慎不再矣。使人愚弊者。爱与欲也</p><p>　　佛言。<a href=\"/remen/zhongsheng.html\" class=\"keylink\" target=\"_blank\">众生</a>以十事为善。亦以十事为恶。身三。口四。意三。身三者。杀。盗。淫。口四者。两舌。恶骂。妄言。绮语。意三者。嫉。恚。痴。不信三尊。以邪为真。优婆塞行五事。不懈退。至十事必得道也</p><p>　　佛言。人有众过。而不自悔。顿止其心。罪来归身。犹水归海。自成深广矣。有恶知非。改过得善。罪日消灭。后会得道也</p><p>　　佛言。人愚吾以为不善。吾以四等慈。护济之。重以恶来者。吾重以善往。福德之气。常在此也。害气重殃。反在于彼。有人闻佛道。守大仁慈。以恶来。以善往。故来骂。佛默然不答愍之。痴冥狂愚使然。骂止问曰。子以礼从人。其人不纳。实礼如之乎。曰持归。今子骂我。我亦不纳。子自持归。祸子身矣。犹响应声。影之追形。终无免离。慎为恶也</p><p>　　佛言。恶人害贤者。犹仰天而唾。唾不污天。还污己身。逆风坋人。尘不污彼。还坋于身。贤者不可毁。过必灭己也</p><p>　　佛言。夫人为道务博爱。博哀施德莫大施。守志奉道。其福甚大。睹人施道。助之<a href=\"/remen/huanxi.html\" class=\"keylink\" target=\"_blank\">欢喜</a>。亦得<a href=\"/remen/fubao.html\" class=\"keylink\" target=\"_blank\">福报</a>。质曰。彼福不当减乎。佛言。犹若炬火。数千百人。各以炬来。取其火去。熟食除冥彼火如故。福亦如之</p><p>　　佛言。饭凡人百。不如饭一善人。饭善人千不如饭持<a href=\"/remen/wujie.html\" class=\"keylink\" target=\"_blank\">五戒</a>者一人。饭持五戒者万人。不如饭一须陀洹。饭须陀洹百万。不如饭一斯陀含。饭斯陀含千万。不如饭一阿那含。饭阿那含一亿。不如饭一阿罗汉。饭阿罗汉十亿。不如饭辟支佛一人。饭辟支佛百亿。不如以三尊之教度其一世二亲。教千亿。不如饭一佛学愿求佛欲济众生也。饭善人。福最深重。凡人事天地鬼神。不如孝其亲矣。二亲最神也</p><p>　　佛言。天下有五难。贫穷<a href=\"/remen/bushi.html\" class=\"keylink\" target=\"_blank\">布施</a>难。豪贵学道难。制命不死难。得睹佛经难。生值佛世难。有沙门问佛。以何缘得道。奈何知<a href=\"/remen/suming.html\" class=\"keylink\" target=\"_blank\">宿命</a>。佛言。道无形。知之无益。要当守志行。譬如磨镜。垢去明存。即自见形。断欲守空。即见道真。知宿命矣</p><p>　　佛言。何者为善。唯行道善。何者最大。志与道合大。何者多力。忍辱最健。忍者无怨。必为人尊。何者最明。心垢除。恶行灭内清净无瑕。未有天地。逮于今日。十方所有。未见之萌。得无不知无不见无不闻。得一切智。可谓明乎</p><p>　　佛言。人怀爱欲不见道。譬如浊水以五彩投其中致力搅之。众人共临水上无能睹其影者。爱欲交错心中为浊故不见道。水澄秽除清净无垢即自见形。猛火着釜下中水踊跃。以布覆上众生照临亦无睹其影者。心中本有三毒涌沸在内。五盖覆外。终不见道。要心垢尽乃知魂灵所从来<a href=\"/remen/shengsi.html\" class=\"keylink\" target=\"_blank\">生死</a>所趣向。诸佛国土<a href=\"/remen/daode.html\" class=\"keylink\" target=\"_blank\">道德</a>所在耳</p><p>　　佛言。夫为道者。譬如持炬火入冥室中。其冥即灭而明犹在。学道见谛愚痴都灭。得无不见</p><p>　　佛言。吾何念念道。吾何行行道。吾何言言道。吾念谛道。不忽须臾也</p><p>　　佛言。睹天地念非常。睹山川念非常。睹万物形体丰炽念非常。执心如此得道疾矣</p><p>　　佛言。一日行常念道行道。遂得信根。其福无量</p><p>　　佛言。熟自念身中四大名自有名都为无。吾我者寄生。生亦不久。其事如幻耳</p><p>　　佛言。人随情欲求华名。譬如<a href=\"/remen/shaoxiang.html\" class=\"keylink\" target=\"_blank\">烧香</a>众人闻其香。然香以熏自烧愚者贪流俗之名誉。不守道真。华名危己之祸。其悔在后时</p><p>　　佛言。财色之于人。譬如小儿贪刀。刃之蜜甜。不足一食之美。然有截舌之患也</p><p>　　佛言。人系于妻子宝宅之患。甚于牢狱桎梏锒铛。牢狱有原赦。妻子情欲虽有虎口之祸。己犹甘心投焉。其罪无赦</p><p>　　佛言。爱欲莫甚于色。色之为欲。其大无外。赖有一矣。假其二。普天之民无能为道者</p><p>　　佛言。爱欲之于人。犹执炬火逆风而行。愚者不释炬。必有烧手之患。贪淫恚怒愚痴之毒。处在人身。不早以道除斯祸者。必有危殃。犹愚贪执炬自烧其手也</p><p>　　天神献玉女于佛。欲以试佛意观佛道。佛言。革囊众秽。尔来何为。以可斯俗难动六通。去吾不用尔。天神踰敬佛。因问道意。佛为解释。即得须陀洹</p><p>　　佛言。夫为道者。犹木在水寻流而行。不左触岸。亦不右触岸。不为人所取。不为鬼神所遮。不为洄流所住。亦不腐败。吾保其入海矣。人为道不为情欲所惑。不为众邪所诳。<a href=\"/remen/jingjin.html\" class=\"keylink\" target=\"_blank\">精进</a>无疑吾。保其得道矣</p><p>　　佛告沙门。慎无信汝意。意终不可信。慎无与色会。与色会即祸生。得阿罗汉道。乃可信汝意耳</p><p>　　佛告诸沙门。慎无视女人。若见无视。慎无与言。若与言者。敕心正行。曰吾为沙门处于浊世。当如莲花不为泥所污。老者以为母。长者以为姊。少者为妹。幼者子。敬之以礼。意殊当谛惟观。自头至足自视内。彼身何有。唯盛恶露诸不净种。以释其意矣</p><p>　　佛言。人为道去情欲。当如草见火。火来已却。道人见爱欲。必当远之</p><p>　　佛言。人有患淫情不止。踞斧刃上。以自除其阴。佛谓之曰。若断阴不如断心。心为功曹。若止功曹。从者都息。邪心不止断阴何益。斯须即死。佛言。世俗倒见。如斯痴人</p><p>　　有淫童女与彼男誓。至期不来而自悔曰。欲吾知尔本意。以思想生。吾不思想尔。即尔而不生。佛行道闻之谓沙门曰。记之。此迦叶佛偈。流在俗间</p><p>　　佛言。人从爱欲生忧。从忧生畏。无爱即无忧。不忧即<a href=\"/remen/wuwei.html\" class=\"keylink\" target=\"_blank\">无畏</a></p><p>　　佛言。人为道譬如一人与万人战。被钾操兵出门欲战。意怯胆弱乃自退走。或半道还。或格斗而死。或得大胜还国高迁。夫人能牢持其心。精锐进行不惑于流俗狂愚之言者。欲灭恶尽。必得道矣</p><p>　　有沙门夜诵经甚悲。意有悔疑。欲生思归。佛呼沙门问之。汝处于家将阿修为。对曰。恒弹琴。佛言。弦缓何如。曰不鸣矣。弦急何如。曰声绝矣。急缓得中何如。诸音普悲。佛告沙门。学道犹然。执心调适道可得矣</p><p>　　佛言。夫人为道犹所锻铁渐深弃去垢成器必好。学道以渐深去心垢。精进就道。暴即身疲。身疲即意恼。意恼即行退。行退即修罪</p><p>　　佛言。人为道亦苦。不为道亦苦。惟人自生至老。自老至病。自病至死。其苦无量。心恼积罪。生死不息。其苦难说</p><p>　　佛言。夫人离三恶道得为人难。既得为人去女即男难。既得为男六情完具难。六情已具生中国难。既处中国值奉佛道难。既奉佛道值有道之君难。生菩萨家难。既生菩萨家以心信三尊值佛世难</p><p>　　佛问诸沙门。人命在几间。对曰。在数日间。佛言。子未能为道。复问一沙门。人命在几间。对曰。在饭食间。佛言。子未能为道。复问一沙门。人命在几间。对曰。呼吸之间。佛言。善哉。子可谓为道者矣</p><p>　　佛言。弟子去离吾数千里。意念吾戒必得道。在吾左侧意在邪终不得道。其实在行。近而不行。何益万分耶</p><p>　　佛言。人为道犹若食蜜中边皆甜。吾经亦尔。其义皆快。<a href=\"/remen/xingzhe.html\" class=\"keylink\" target=\"_blank\">行者</a>得道矣</p><p>　　佛言。人为道能拔爱欲之根。譬如摘悬珠。一一摘之。会有尽时。恶尽得道也</p><p>　　佛言。诸沙门行道。当如牛负行深泥中。疲极不敢左右顾。趣欲离泥以自苏息。沙门视情欲。甚于彼泥。直心念道可免众苦</p><p>　　佛言。吾视诸侯之位。如过客。视金玉之宝。如砾石。视[叠*毛]素之好。如弊帛</p></div>"
}]