[{
    "title": "佛说分别善恶所起经 第729部",
    "author": "安世高 译",
    "html": "<div class=\"B1_text\"><p>佛说分别<a href=\"/remen/shane.html\" class=\"keylink\" target=\"_blank\">善恶</a>所起经</p><p>后汉安息国<a href=\"/remen/sanzang.html\" class=\"keylink\" target=\"_blank\">三藏</a>安世高译</p><p>佛在舍卫国祇洹阿难邠坻阿蓝。时佛伤哀诸所有<a href=\"/remen/shengsi.html\" class=\"keylink\" target=\"_blank\">生死</a>之类故。结出谶微。分别善恶都有五道。人作善恶有多少。嗔恚有薄厚。天道无亲。常与善人。何谓五道。一谓天道。二谓人道。三谓饿鬼道。四谓<a href=\"/remen/chushengdao.html\" class=\"keylink\" target=\"_blank\">畜生道</a>。五谓泥犁太山<a href=\"/remen/diyu.html\" class=\"keylink\" target=\"_blank\">地狱</a>道。人不求度世道者。生死忧苦不断绝。往来五道。不得<a href=\"/remen/jietuo.html\" class=\"keylink\" target=\"_blank\">解脱</a>。贤者黠人。厌于忧苦。见师则承事。不见则思师。教诫师教人。去恶就善。示人度世之道。父母养育。老病死亡一世耳。佛度人万世不极。贤明智者。宜熟思惟之。佛告诸<a href=\"/remen/dizi.html\" class=\"keylink\" target=\"_blank\">弟子</a>。皆听我为汝陈说善恶之祸福。诸弟子。皆长跪叉手言诺受教。佛言人于<a href=\"/remen/shijian.html\" class=\"keylink\" target=\"_blank\">世间</a>。慈心不<a href=\"/remen/shasheng.html\" class=\"keylink\" target=\"_blank\">杀生</a>。从不杀得五福。何等五。一者<a href=\"/remen/shouming.html\" class=\"keylink\" target=\"_blank\">寿命</a>增长。二者身安隐。三者不为兵刃虎狼毒虫所伤害。四者得生天。天上寿无极。五者从天上来下生世间则长寿。今见有百岁者。皆故世<a href=\"/remen/suming.html\" class=\"keylink\" target=\"_blank\">宿命</a>不杀所致。乐死不如苦生。如是分明。慎莫犯杀。佛言人于世间。不取他人财物。道中不拾遗。心不贪利。从是得五善。何等五。一者财物日增。二者不亡遗。三者无所畏。四者得生天。天上多珍宝。五者从天上来下生世间。保守其财产。县官盗贼不敢侵犯取其财。今现有保财至老者。皆故世宿命不敢取他人财物所致也。亡无多少令人忧恼亡遗不如保在。如是分明。慎莫取他人财物</p><p>佛言人于世间。不犯他人妇女。不念邪僻。从是得五善。何等五。一者不亡费。二者不畏县官。三者不畏人。四者得上天。天上玉女作妇。五者从天上来下。生世间多端正妇。今尊者见有若干妇端正好色。皆故世宿命不犯他人妇女所致也。见在分明。慎莫犯他人妇女。佛言人于世间。不两舌谗人。不恶口骂人。不妄言绮语。从是得五善。何等五。一者语言皆信。二者为人所爱。三者口气香好。四者得上天。为诸天所敬。五者从天上来下。生世间为人好口齿。他人不敢以恶语污之。今见有从生至老不被口谤者。皆故世宿命护口善言所致也。如是分明。慎莫妄谗人</p><p>佛言人于世间不饮酒醉。从不醉得五善。何等五。一者传言上事。进见长吏。语言不谬误。亦仕宦如意。二者家事修治。常有余财。三者假借求利疾得。亦为人所敬爱。四者得上天。亦为诸天所尊重。五者从天上来下。生世间洁白自喜。黠慧晓事。皆从故世宿命不饮酒所致。慎莫饮酒</p><p>佛言人于世间。不持刀杖恐人。不以手足加痛。于人不斗乱别离人。己所不欲。不施于人。从是得五善。何等五。一者身体强健。二者卧起常安隐。三者为诸天龙鬼神所护视。四者得上天。天上乐无极。五者从天上来下生世间。身体完具无疾病。今见有从生至老。无有疾病者。是皆故世宿命不加痛于人所致。如是分明。慎莫加恶于人</p><p>佛言人于世间。和心不嗔恚。见贤者敬之。愚者忍之。从是得五善。何等五。一者为人所称誉。二者人见之皆<a href=\"/remen/huanxi.html\" class=\"keylink\" target=\"_blank\">欢喜</a>。三者身自安隐亦润泽好。四者得上天。天上端正净洁。五者从天上来下生世间。为人善性。端正姝好。今见有好人万人之选。皆故世宿命和心善性忍辱所致也。不嗔恚如是分明。慎莫嗔恚于人。佛言人于世间。<a href=\"/remen/xiaoshun.html\" class=\"keylink\" target=\"_blank\">孝顺</a>父母。敬事长老。恭执<a href=\"/remen/qianbei.html\" class=\"keylink\" target=\"_blank\">谦卑</a>。先跪后起。后言先止。常教恶人为善。从是得五善。何等五。一者为人所敬爱。二者人皆道其善。三者自意欢喜。四者得上天。为诸天所敬爱。五者从天上来下生世间。为众人所媚爱。今见有<a href=\"/remen/shanxin.html\" class=\"keylink\" target=\"_blank\">善心</a>孝顺。为众人所媚爱者。皆是故世宿命孝顺敬事长老所致。如是分明。可作孝顺。事于长老</p><p>佛言人于世间。用谏晓事。善心好意。敬事尊老。礼节兼备。从是得五善。何等五。一者仕宦得好职。二者在官疾迁。卖买得利。三者百姓见之皆欢喜。四者得上天诸天见之皆欢喜。五者从天上来下生世间。为王侯公卿作子。皆故世宿命行礼作福所致。如是分明。慎莫憍慢于人。</p><p>佛言人于世间不悭贪。好喜<a href=\"/remen/bushi.html\" class=\"keylink\" target=\"_blank\">布施</a>。爱视诸家亲属贫穷者。若乞匃儿。饮食常当使饱。衣亦当完好。从是得五善。何等五。一者财产日增。二者为诸天下人所称誉。三者为州郡国所尊敬。四者得上天。天上所侍。五者从天上来下生世间。大富乐为众人所敬。皆故世宿命布施<a href=\"/remen/xingshan.html\" class=\"keylink\" target=\"_blank\">行善</a>所致如是分明者。亦可行德布施。佛言人于世间。有明经贤者。若<a href=\"/remen/shamen.html\" class=\"keylink\" target=\"_blank\">沙门</a>道士。喜往问度世之道。心不嫉妒贪爱高远贤者。从是得五善。何等五。一者得黠。二者多闻。亦多知多见。三者多敬难之。四者得上天。天上识所学。五者从天上来下生世间。即明经晓道。为国家所敬重。亦为人所归仰。今见有明经晓道者。此皆故世宿命作道行德所致也。如是分明。亦可行<a href=\"/remen/daode.html\" class=\"keylink\" target=\"_blank\">道德</a>。佛说经已。诸弟子皆欢喜。前为佛作礼</p><p>佛言听说。作恶得恶。诸弟子。皆叉手言。诺受<a href=\"/\" class=\"keylink\" target=\"_blank\">佛教</a>。佛言人于世间。喜杀生无慈之心。从是得五恶。何等五。一者寿命短。二者多惊怖。三者多仇怨。四者万分已后。魂魄入太山地狱中。太山地狱中。毒痛考治。烧炙烝煮。斫刺屠剥。押肠破骨。欲生不得。犯杀罪大。久久乃出。五者从狱中来。出生为人。常当短命。或胎伤而死。或堕地而死。或数十百日而死。年数十岁而死者。今见有短命人。若形瘢疮。身体不完。跛蹇秃伛。或盲聋喑痖鼽鼻塞壅。或无手足。孔窍不通。皆由故世宿命屠杀射猎罗网捕鱼残杀蚊虻龟鳖蚤虱所致。如是分明。慎莫犯杀</p><p>佛言人于世间。偷盗劫人。强取他人财物。求利不以道理。欺诈取财物。轻秤小斗短尺欺人。若以重秤大斗长尺侵人。道中舍遗取非其财。负债借贷不归。抵触以行互人。从是得五恶。何等五。一者财物日耗减。二者王法所疾。觉知当辜。少有脱者。三者若身未尝安归。常怀恐怖。亦自欺身。四者死后。魂魄入太山地狱中。太山地狱中。考治数千万毒。随所作受罪。五者从狱中来出。随所负轻重偿债。或有作奴婢偿者。或作牛马骡驴骆驼偿者。或作猪羊鹅鸭鸡犬偿者。诸禽兽鱼鳖之属。皆是负债者。经言债不腐朽所谓也。今见有下贱畜生之属。皆由故世宿命贪利。强取人财物所致也。畜生勤苦如是。见在分明。慎莫取他人财物</p><p>佛言人于世间。淫妷犯他人妇女。从是得五恶。何等五。一者家室不和。夫妇数斗。数亡钱财。二者畏县官常与捶杖从事。王法所疾。身当备辜。多死少生。三者自欺身。常恐畏人。四者入太山地狱中。太山地狱中。铁柱正赤。身常抱之。坐犯他人妇女故得是殃。如是数千万岁。形乃竟。五者从狱中来出。生为鸡凫鸟鸭。人魂魄无形所著为名。今见有鸡凫淫妷不避母子。亦无节度。亦有犬马之贞狗贞。于夫畜生之属皆有信足。而鸡凫淫妷。独无止足。皆从故世宿命淫妷犯他人妇女。受是鸡凫身。当为人所啖食。如是勤苦。不可数说。如是分明。慎莫犯他人妇女</p><p>佛言人于世间。喜两舌谗人。喜恶口妄言绮语。自贡高诽谤圣道。嫉贤妒能啤呰高才。从是得五恶。何等五。一者多怨憎。二者自欺身。亦从是人皆不信。三者数逢非祸。四者入太山地狱中。太山地狱中。有鬼从人项拔其舌。若以烧铁钩其舌断。若以烧铁[矛*良][矛*害]刺其咽。欲死不得。欲生不得。不能语言。如是数千万岁。五者从地狱中来出。为人恶口齿。或免缺弥筋蹇吃重言。或喑痖不能言语。今见有是曹人。皆故世宿命两舌谗人诽谤圣道所致也。如是分明。亦可慎恶口</p><p>佛言人于世间。喜饮酒醉。得三十六失。何等三十六失。一者人饮酒醉。使子不敬父母。臣不敬君。君臣父子。无有上下。二者语言多乱误。三者醉便两舌多口。四者人有伏匿隐私之事。醉便道之。五者醉便。骂天溺社。不避忌讳。六者便卧道中。不能复归。或亡所持什物。七者醉便不能自正。八者醉便低仰横行。或堕沟坑。九者醉便躄顿。复起破伤面目。十者所卖买谬误妄触抵。十一者醉便失事。不忧治生。十二者所有财物耗减。十三者醉便不念妻子饥寒。十四者醉便嚾骂不避王法。十五者醉便解衣脱裈[袖-由+夸]。裸形而走。十六者醉便妄入人家中。牵人妇女语言干乱。其过无状。十七者人过其傍欲与共斗。十八者蹋地唤呼惊动四邻。十九者醉便妄杀虫豸。二十者醉便挝捶舍中付物破碎之。二十一者醉便家室视之如醉囚。语言冲口而出。二十二者朋党恶人。二十三者疏远贤善。二十四者醉卧觉时。身体如疾病。二十五者醉便吐逆。如恶露出。妻子自憎其所状。二十六者醉便意欲前荡。象狼无所避。二十七者醉便不敬明经贤者。不敬道士。不敬沙门。二十八者醉便淫妷。无所畏避。二十九者醉便如狂人。人见之皆走。三十者醉便如死人。无所复识知。三十一者醉或得疱面。或得酒病。正萎黄熟。三十二者天龙鬼神。皆以酒为恶。三十三者亲厚知识日远之。三十四者醉便蹲踞视长吏。或得鞭搒合两目。三十五者万分之后。当入太山地狱。常销铜入口。焦腹中过下去。如是求生难得。求死难得。千万岁。三十六者从地狱中来出。生为人常愚痴。无所识知。今见有愚痴无所识知人。皆从故世宿命喜嗜酒所致。如是分明。亦可慎酒。酒有三十六失。人饮酒皆犯三十六失</p><p>佛言人于世间喜持杖恐人。以手足加痛于人。喜斗乱别离人。己所不喜强持与人。从是得五恶。何等五。一者自欺身。亦为人所患毒。二者身为恐怖。三者又数病疾。四者入太山地狱中。随所作受罪。久久万岁。五者从狱来出。生为人多病身不离杖。今见有多病者。皆故世宿命喜加痛疾之所致也。多病不如强健。如是分明。慎莫加恶于人</p><p>佛言人于世间。常喜嗔恚不和调。见贤者亦恚。见愚者亦恚之。不别善恶。但欲嗔恚而已。从是得五恶。何等五。一者为自烧身。二者亦自乱意。三者卧起不安隐。或忧恚<a href=\"/remen/zisha.html\" class=\"keylink\" target=\"_blank\">自杀</a>。四者入太山地狱中。毒痛考治数千万岁。五者从太山地狱中出。生为人面目常恶。色萎黑黄熟。今见有恶色人。皆从故世宿命喜嗔恚所致。面丑恶色不如端正好色。如是分明。慎莫嗔恚</p><p>佛言人于世间。不孝父母。不敬长老。见他人有孝父母敬事长老者。常嗔恚之。不喜作善。从是得五恶。何等五。一者常得恶梦。二者为人所憎。三者恶名闻。四者入太山地狱中。考治数千万岁。五者从地狱中来出。生为人弊性不媚。为众人所憎。今见有不媚急性。为众人所憎者。皆从故世宿命。不孝父母不敬长老所致也。如是分明。慎莫憍慢。可孝顺敬事长老</p><p>佛言人于世间。不孝尊老。无有礼节。轻易憍慢。自用自强。从是得五恶。何等五。一者失亡职位二者自欺身。三者不为人所敬。四者入太山地狱中。考治数千万岁。五者从狱中来出生为人当作下贱丑恶。为人所轻易。今见有下贱人。皆从故世宿命憍慢不敬尊老所致也。如是分明。慎莫憍慢。佛言人于世间。得财产悭贪不肯布施。不爱视诸家贫穷者。不给与之。不供事沙门明经道士。不匃不与乞儿。若病人食饮不敢自饱。衣被不敢自完。从是得五恶。何等五。一者自欺身。亦为人所不敬。二者人皆呼守钱奴。三者恒荷惭愧。四者堕饿鬼。勤苦不可言。或千岁百岁。不能得水饮。遥望见江湖若溪谷水。走往欲饮之。水便化作销铜若脓血不可饮。如是勤苦不可缕说。五者从饿鬼中来出。生为人当贫穷冻饿。从人乞匃。脊骨相支柱。乞匃不能得。人当唾骂之。今见有贫穷乞人。皆从故世宿命。悭贪不肯布施所致也。如是分明。慎莫悭贪</p><p>佛言人于世间。有明经贤者。若沙门道人。不喜往问度世之道。嫉妒高才。诽谤贤者。从是得五恶。何等五。一者不慧。二者少知。三者不为人所敬。四者入太山地狱。入太山地狱中。考治数千万岁。五者从狱中来出。生为人愚痴无所识知。与畜生同例。今见有愚痴不别白黑者。皆从先世宿命。不喜道德嫉妒高远所致也。如是分明。慎可行道</p><p>佛言人求寿得寿。不求寿不得寿。求病得病。不求病不得病。求端正好色。得端正好色。求丑恶色。得丑恶色。求媚得媚。不求媚不得媚。求下贱得下贱。求富得富。求贫得贫。求明经晓道。得明经晓道。求愚痴得愚痴。人作善得善。若干福得上天。若为人得尊贵。亦得端正。若人作恶得恶若干罪。或入太山地狱中。或堕饿鬼中。或堕畜生中。设得作人。当作下贱贫穷。无所识知。亦复丑恶色。如人种苦得苦实。种甜得甜实。长实譬如种五谷。种稻得稻。种豆得豆。如人作善得善作恶得恶矣</p><p>传远疏通戒于太察笃信守一戒于壅蔽</p><p>勇猛刚毅戒于暴乱仁爱温良戒于不断</p><p>广心浩大戒于狐疑沈清安舒戒于后时</p><p>刻削溢急戒于剽疾多人长辞戒于无实</p><p>贤者且守戒行之有三善</p><p>见敬多求愚寿尽受天身</p><p>住戒行已尽已慧制意行</p><p>行至必当至悉断所当受</p><p>从戒可灭痛三世戒在上</p><p>制使邪毒龙不犯有戒人</p><p>善哉有戒尊以信可为伴</p><p>是道非凡言故名戒有尊</p><p>戒尊善可怙身终不见烧</p><p>既卧于夜安已梦复欢然</p><p>为众所见敬力善自为身</p><p>法见自为尊舍世为天王</p><p>我是世独尊我已脱世患</p><p>悉是人天世犹我校魔兵</p><p>惟佛历勤苦毕劫不可数</p><p>往来五道中未能具[糸*尔]缕</p><p>奸匿序厥得号呼见视短</p><p>今日<a href=\"/remen/lifo.html\" class=\"keylink\" target=\"_blank\">礼佛</a>者一心皆叉手</p><p>从礼得上<a href=\"/remen/tianren.html\" class=\"keylink\" target=\"_blank\">天人</a>中得长寿</p><p>佛尊觉第一已现慧具足</p><p>当前礼法众恩德若江海</p><p>是以吾演说佛之圣典籍</p><p>从本起<a href=\"/remen/yinyuan1.html\" class=\"keylink\" target=\"_blank\">因缘</a>所行有善恶</p><p>广采以撰立随经义要趣</p><p>集叙如佛指所作殃福事</p><p>佛已<a href=\"/remen/zijue.html\" class=\"keylink\" target=\"_blank\">自觉</a>法梵释来下请</p><p>尊乃删说经至要难见闻</p><p>苦从苦因缘苦尽乃为尊</p><p>如应八道成苦灭是为净</p><p>从行有苦果人雄之所演</p><p>是本为从心劳行从是有</p><p>众劳除愈者是行之妙要</p><p>故为次第说诚如大圣尊</p><p>是故着经典令世观摸法</p><p>合应正无疑智者所宜取</p><p>亦非神所化令祸福<a href=\"/remen/wuyuan.html\" class=\"keylink\" target=\"_blank\">无缘</a></p><p>亦非性自然又非时可传</p><p>在天岂无缘时与性亦然</p><p>殊胜与不胜其实非无行</p><p>从痴致有劳斯劳从行致</p><p>已作脱复过听此非一辈</p><p>钞缀经妙旨及律之杂要</p><p>足知世所由部部各分明</p><p>神化解疑结以经现世间</p><p>善行有<a href=\"/remen/fubao.html\" class=\"keylink\" target=\"_blank\">福报</a>当可不识此</p><p>已作不义行其死堕恶道</p><p>即时见阎王王哀便系束</p><p>婴儿老病死谏以当就罚</p><p>知有五使者何为不修德</p><p>身口意所行唯戒施为上</p><p>尔独何志念而能不为善</p><p>是时有罪人闻王以法谏</p><p>自揆无良操入怖而对曰</p><p>但以亲恶友闻凡非法言</p><p>坐以贪浊故不能修德善</p><p>王曰人难得幸得奚不善</p><p>为性何难悟冤造泥犁行</p><p>汝本兴斯恶则非父母为</p><p>非沙门道士非君非我教</p><p>愚痴快心意作此不善业</p><p>自身之所为今当受其报</p><p>造以五使者忠正之言诲</p><p>然后阎法王默而不与语</p><p>尔乃录罪入置于阎界中</p><p>掔将入地狱见恶甚惶懅</p><p>始入黑绳狱大小并唤呼</p><p>次入阿鼻摩炽火烧其形</p><p>蹈棘跂热土径涉沸灰水</p><p>铁狱凡十六自到刀叶树</p><p>为人犯恶故令有此泥犁</p><p>故列其本行次现所应受</p><p>至于千亿岁生生而辄杀</p><p>由是结怨多贼害贤人雄</p><p>生妄挐无过离败人朋友</p><p>常喜谗恶人死入黑绳狱</p><p>有持多诈便指治酷虐人</p><p>后更山机迮捣之以铁杵</p><p>为人好杀生马牛鹿羊豕</p><p>鸡犬及诸虫亦更山机迮</p><p>痴贪怀怯弱苟以毒害彼</p><p>求财不用法铁轮轹其躯</p><p>恃量以力教伏彼无力者</p><p>喜施恼于人常为象所蹋</p><p>今生恼父母沙门<a href=\"/remen/poluomen.html\" class=\"keylink\" target=\"_blank\">婆罗门</a></p><p>娆故令郁毒后身被热炙</p><p>或迈击父母仁贤奉道者</p><p>及他所当敬后世更煮治</p><p>迫胁从受取证入无辜民</p><p>然后身长烧唤呼独痛呻</p><p>侵人以益己受寄而直抵</p><p>后烧在火室大呼无谁救</p><p>非法言是法是法言非法</p><p>篾毁谁无圣后生阿鼻狱</p><p>学居庙堂净而为过失行</p><p>由是令谤贤从是入深狱</p><p>弃捐正善业从邪乐得生</p><p>后身没溷中啖溷虫为食</p><p>放火燔草野以害诸虫豸</p><p>后入积薪狱烧之如野火</p><p>阴贼亲厚者躯为利刀刺</p><p>啄鸟铁耳狗宛转共食之</p><p>若有坏法桥谤讪至德者</p><p>堕狱蹈践越履刀刃之道</p><p>犯人妇女者巨躯有百足</p><p>容貌似美女与友便攫之</p><p>好乐于淫妷放意于人妇</p><p>斯常与苦会身攀抱刺树</p><p>若为诸巧便杀水所生虫</p><p>杀后堕沸汤灰河之中生</p><p>借贷不归者身常被铁钩</p><p>刚铁烧烔然洋铜以饮之</p><p>怀恨意忿怒果敢为非法</p><p>见人穷苦喜死为阎狱鬼</p><p>生作不善行死即入地狱</p><p>其痛不可数一切但有苦</p><p>如是已具说地狱种所行</p><p>听解畜生事饿鬼及鬼神</p><p>身意各有三口四为不善</p><p>躁扰心速变死堕畜生中</p><p>若多淫欲态后生为痴虫</p><p>雁鸽鸠鸳鸯孔雀亦蜚蛾</p><p>喜缚挝捶者后世多受恼</p><p>自为象马牛嗔恚死成蛇</p><p>憍傲常慢人后生为猛兽</p><p>轻易者后世为猪犬狐驴</p><p>常内怀嫉妒心亦不一住</p><p>后世为猕猴强面目成鸟</p><p>悭贪而邪诳多行盗贼人</p><p>死后为猫豺虎狼肉食兽</p><p>布施多嗔怒持心不质直</p><p>然后堕龙中乃有大神力</p><p>广施有恚心轻人而自大</p><p>后作迦留鸟致有大威猛</p><p>身自食甘美以恶施与人</p><p>死为溷饿鬼常食臭中虫</p><p>好调娆老小乞儿与病人</p><p>后为臊饿鬼食产乳恶露</p><p>虽与心悭悔恒自惧不足</p><p>后为黑饿鬼从下掣得食</p><p>谓施为无福未尝肯少施</p><p>后为鄙饿鬼主食人所吐</p><p>不与追谤施食粗外自举</p><p>后为窦饿鬼恒食人欬唾</p><p>自有既不与常望求于人</p><p>后为穷饿鬼所欲不能得</p><p>喜阴识彼短治人以望财</p><p>后为弊饿鬼主食死人肝</p><p>粗言以恼彼中伤说人短</p><p>后为焦饿鬼常吞食火烟</p><p>劝讼好会斗酷虐恐热人</p><p>后为焰火鬼食于蜚蛾虫</p><p>禁止人布施身亦不自与</p><p>后为大身鬼其口若针鼻</p><p>拥财以遗子不食亦不施</p><p>其死属阎界子祭乃得食</p><p>生为隘[阿-可+聚]长侵人以行患</p><p>为鬼形丑大所欲终不得</p><p>语言常欺调不与不持戒</p><p>欢娱行急促终生鬼神中</p><p>杀虫以为饵钩生蒙其利</p><p>取杀而食之后世为魅魍</p><p>布施望其后不诚多忿怒</p><p>后成臼注鬼颜貌极丑恶</p><p>既以恚且贪好施而嗜酒</p><p>喜于鼓乐舞死为守地神</p><p>于家内外亲无恶亦无嫉</p><p>后为有力神乘云风而行</p><p>布施屋室乘亦与诸美味</p><p>为神在所之庐舍随其飞</p><p>好欲而<a href=\"/remen/xiedai.html\" class=\"keylink\" target=\"_blank\">懈怠</a>喜以华香施</p><p>后为天伎人游戏自恣心</p><p>于是畜生行饿鬼及鬼神</p><p>悉已为总说又复听善因</p><p>至于为所行亦有若干比</p><p>其应非一种今为如事说</p><p>天人阿须罗欲求长寿者</p><p>内意当自省无害一切生</p><p>若以不施劳不缚捶娆彼</p><p>恒发安群生为人则无病</p><p>不杀好恩德意固不复动</p><p>终不害一切为人常仁贤</p><p>未尝有少施颇受于几微</p><p>然后身极苦求少得或不</p><p>好取他人财而以为惠施</p><p>后虽得<a href=\"/remen/caifu.html\" class=\"keylink\" target=\"_blank\">财富</a>犹速亡失之</p><p>不妄取非物亦都无所与</p><p>恒自勤苦求后传世得财</p><p>既不取彼物常自乐布施</p><p>累世有财富得利甚弘广</p><p>自好持戒斋后生必明智</p><p>爱法得誉安足贤意端正</p><p>子善<a href=\"/remen/gongyang.html\" class=\"keylink\" target=\"_blank\">供养</a>父既亡屡祭祀</p><p>亦以敬施天后所之得食</p><p>好施饭食者后生得命色</p><p>有力辩达富无病常安隐</p><p>好施衣被者失惭好容色</p><p>心善人乐见快乐得所欲</p><p>施与屋舍者后世所止安</p><p>宫馆诸所居事事严具足</p><p>施井设义浆沐浴莲华池</p><p>后世得不得所欲一切富</p><p>今世好布施履屣船车桥</p><p>象马亦诸乘后世得天乘</p><p>无怒人爱见一切所归仰</p><p>后生高长子其施园树者</p><p>好以奴婢施加以恭敬意</p><p>后得于姓誉侍使无所乏</p><p>先祖大布施子孙继不绝</p><p>后生巨亿富辄得父余财</p><p>好称布施德有意不能与</p><p>后虽堕人伦生于贫狭家</p><p>谤施谓无益但为哀故与</p><p>虽无布施意犹生富财家</p><p>心常乐<a href=\"/remen/zhihui.html\" class=\"keylink\" target=\"_blank\">智慧</a>然而不布施</p><p>后常得聪明生于贫窭家</p><p>常好喜布施而不学智慧</p><p>于智不敏达生于大富家</p><p>设兼行施智亦兼受其福</p><p>设两不兼行亦两无所得</p><p>施与望姓誉未施若已施</p><p>若后欲施者斯为食恼苦</p><p>布施虽无信然犹得财产</p><p>若乐彼施财后意颇有喜</p><p>布施如有信后世常富财</p><p>多货能得尊其意甚欢悦</p><p>如侍敬有德善意供养施</p><p>后得财可意既得最殊胜</p><p>常以轻易意施与修德者</p><p>然后虽得财安时不得食</p><p>布施欲安人不行诐陷人</p><p>然得所爱敬亲属靡不敬</p><p>施与恣所有修德无所诤</p><p>后获所爱喜法德利具足</p><p>施与有黠眼不谄求非物</p><p>福祚传子孙累世常保财</p><p>慧人行布施用时不劳彼</p><p>虽少不失时食福时自恣</p><p>修身以自守不好犯人妇</p><p>后得所爱欲贞良有戒德</p><p>妇人有非时智士能自绝</p><p>后为人无怨受性大清净</p><p>若修清净行所行无论议</p><p>后生有威誉为天所供养</p><p>去离于醉酒<a href=\"/remen/xiuxing.html\" class=\"keylink\" target=\"_blank\">修行</a>常清净</p><p>后识不迷惛得利内明慧</p><p>为身若人故终而不<a href=\"/remen/wangyu.html\" class=\"keylink\" target=\"_blank\">妄语</a></p><p>后生身中适莫得说其短</p><p>友诤辄和解不好妄传说</p><p>后亲不别离身常为人雄</p><p>恒以柔软言忠至入人心</p><p>后语工可众闻者莫不爱</p><p>集会坐论议如事言得中</p><p>后世得辩和语时人乐听</p><p>一切彼所有其心不念取</p><p>后世心中安终无忘遗忧</p><p>已知事事思众善之<a href=\"/remen/baoying.html\" class=\"keylink\" target=\"_blank\">报应</a></p><p>为人都近善食福果甚多</p><p>常欲利成就望誉天上安</p><p>知生不常久心必思修德</p><p>好恶信在行人伦之大利</p><p>种杂故得杂在白不白中</p><p>少壮或长老<a href=\"/remen/zizai.html\" class=\"keylink\" target=\"_blank\">自在</a>作行时</p><p>然后如时得苦乐各应本</p><p>暂行若长行所为善不善</p><p>中作中时得长作乃长得</p><p>师友忠恕言今世后世厚</p><p>匆蔑不承用后生常聋聩</p><p>诈为欺慢者后生伛短陋</p><p>喑痖或恶色族姓莫欲见</p><p>不亲老则愚事有道则利</p><p>不慢后尊贵憍慢则卑贱</p><p>布施后则富无与意则贫</p><p>嗔恚得恶色不怒后好色</p><p>好奸不男女欲犯不可淫</p><p>騬割诸畜生后生为黄门</p><p>思淫若炽火身根心口犯</p><p>专行求女人后生为黄门</p><p>说布施善道来劝已乐从</p><p>等心视憎爱后生有三眼</p><p>喜以好衣服施与有德者</p><p>后生常好雅光润色若金</p><p>视人如赤子护老病亦然</p><p>后常值<a href=\"/remen/shengren.html\" class=\"keylink\" target=\"_blank\">圣人</a>皦若星中月</p><p>不干奉斋戒兼身产乳妇</p><p>后得伎女乐犯者有干谤</p><p>礼敬泛爱众后软手足掌</p><p>保货安不动得敬如大山</p><p>不问讯使伶无求但好施</p><p>后得食具足有财聚若海</p><p>有德蒙上天法善众归仰</p><p>后豪尊欢乐生为帝王种</p><p>身口恒习善布施用和颜</p><p>后富莫能嫉受乐生北方</p><p>阴以善报仇终不妄施恶</p><p>口诤而心柔后为阿修罗</p><p>如有见善道具足以睹正</p><p>从得生天上曜若日之光</p><p>善孝事父母后生贵姓家</p><p>不诤不好怒食福忉利天</p><p>无所与言诤亦不参斗讼</p><p>守善心修德后生艳天上</p><p>多闻安思惟好利而求脱</p><p>念善德以善后生兜术天</p><p>守戒常禅思依法无所恃</p><p>亦劝彼令然生不骄乐天</p><p>自守好最施不逆不自称</p><p>平均爱有道生彼尼密天</p><p>鞭杖绳之恼不以加群生</p><p>安慰一切人食福于梵天</p><p>心慈口言善念安人若己</p><p>有求而辄与生彼迦夷天</p><p>念行常如斋不愿世喜乐</p><p>定意立安静生阿波苏天</p><p>定心弃爱女除三习一乐</p><p>能欢思正止得生遍净天</p><p>苦乐计非常身所行则知</p><p>见识最清净生堕苛颇天</p><p>晓了不净想多行有王处</p><p>弃习而无想生无有想天</p><p>无倚有微倚恢廓行四业</p><p>念禅自清定生五净天中</p><p>柔软意殊胜心正性中和</p><p>广博修天业生阿迦腻天</p><p>解色猗<a href=\"/remen/wuchang.html\" class=\"keylink\" target=\"_blank\">无常</a>乐求无边志</p><p>所识意无际思惟得出生</p><p>已离诸情识无甫所向生</p><p>有念亦已过欲无想而想</p><p>虽决犹复生报现有平行</p><p>智士自观察知善行可作</p><p>是法有特异故为人具说</p><p>非天非时种所受从自作</p><p>生非常可观慧不思望倚</p><p>凡<a href=\"/remen/wangsheng.html\" class=\"keylink\" target=\"_blank\">往生</a>善处皆为由行倚</p><p>若已解非身无为生死空</p><p>寂放灭苦辛是乐最第一</p></div>"
}]