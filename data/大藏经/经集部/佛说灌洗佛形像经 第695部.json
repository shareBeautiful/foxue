[{
    "title": "佛说灌洗佛形像经 第695部",
    "author": "法炬 译",
    "html": "<div class=\"B1_text\"><p>佛说灌洗佛形像经</p><p>西晋<a href=\"/remen/shamen.html\" class=\"keylink\" target=\"_blank\">沙门</a>释法炬译</p><p>尔时佛告摩诃刹头诸<a href=\"/remen/tianren.html\" class=\"keylink\" target=\"_blank\">天人</a>民。皆一心听。佛言。人身难得。无为道亦然。佛世难值。吾本从阿僧祇劫时。身为白衣累劫积德。每生自克展转五道。不贪财宝弃身施与无所爱惜。自致为王太子。以四月八日夜半明星出时。生堕地行七步。举右手而言。天上天下唯吾为尊。当为天人作无上师。太子生时地为大动。第一四天王。乃至梵天忉利天王。其中诸天各持十二种香和汤杂种名花以浴太子。太子得<a href=\"/remen/chengfo.html\" class=\"keylink\" target=\"_blank\">成佛</a>道。开现圣法济度群氓。佛告诸天人民。十方诸佛皆用四月八日夜半时生。十方诸佛皆用四月八日夜半时<a href=\"/remen/chujia.html\" class=\"keylink\" target=\"_blank\">出家</a>。入山学道。十方诸佛皆用四月八日夜半时成佛。十方诸佛皆用四月八日夜半时而般<a href=\"/remen/niepan.html\" class=\"keylink\" target=\"_blank\">涅槃</a>。佛言。所以用四月八日者。以春夏之际殃罪悉毕。万物普生毒气未行。不寒不热时气和适。正是佛生之日。诸善男子善女人。于佛灭后当至心<a href=\"/remen/nianfo.html\" class=\"keylink\" target=\"_blank\">念佛</a>无量<a href=\"/remen/gongde.html\" class=\"keylink\" target=\"_blank\">功德</a>之力。浴佛形像如佛在时。得福无量不可称数。佛言。我本行<a href=\"/remen/pusadao.html\" class=\"keylink\" target=\"_blank\">菩萨道</a>时。三十六返为天王释。三十六反作转轮圣王。三十六返作飞行皇帝。诸有<a href=\"/remen/fodizi.html\" class=\"keylink\" target=\"_blank\">佛弟子</a><a href=\"/remen/xinxing1.html\" class=\"keylink\" target=\"_blank\">信心</a>善意者。当念十方诸佛功德。善若以香花杂物浴佛形像者所愿皆得。诸天龙神常随拥护皆当证明</p><p>佛告诸<a href=\"/remen/dizi.html\" class=\"keylink\" target=\"_blank\">弟子</a>。夫人身难得经法难闻。其有天人能自减损妻子之分五家财物。用浴佛形像者。如佛在时所愿悉得。欲求度世取无为道生生不与死会者可得。欲求<a href=\"/remen/jingjin.html\" class=\"keylink\" target=\"_blank\">精进</a>勇猛如释迦文佛者可得。欲求如文殊师利阿惟越致菩萨者可得。欲求转轮圣王飞行<a href=\"/remen/jiaohua.html\" class=\"keylink\" target=\"_blank\">教化</a>者可得。欲求辟支佛阿罗汉者可得。欲求永离三恶道者可得。欲求生天上人间富乐者可得。欲求百子千孙者可得。欲求长寿无病者可得。<a href=\"/remen/shijian.html\" class=\"keylink\" target=\"_blank\">世间</a>人民贪欲如海。宁割身上一脔肉。不肯出一钱物与人。<a href=\"/remen/rensheng.html\" class=\"keylink\" target=\"_blank\">人生</a>时不持一钱来。死亦不持一钱去。财物故在世间。人死当独去忆如此苦。乃浴佛形像者。持是功德<a href=\"/remen/shengsi.html\" class=\"keylink\" target=\"_blank\">生死</a>相随无有断期。佛言。若人有一善之心。作是功德者。诸天善神天龙八部四天王等。佥然拥护。浴佛形像<a href=\"/remen/fubao.html\" class=\"keylink\" target=\"_blank\">福报</a>所生。常得清净。从是<a href=\"/remen/yinyuan1.html\" class=\"keylink\" target=\"_blank\">因缘</a>得成佛道(此下三十一行经文丹本所无宋本自有存之)。佛言。持好香浴佛形像者。自得其福智。在清净功德名闻。诸持好华散佛上者。自得其福端政好色无有双比。诸持缯幡上佛者自得其福。在所从生当得自然好衣无极。佛言。我累功积德<a href=\"/remen/xingshan.html\" class=\"keylink\" target=\"_blank\">行善</a>至诚。持戒忍辱精进一心<a href=\"/remen/zhihui.html\" class=\"keylink\" target=\"_blank\">智慧</a>。乃自致得作佛。今日贤者某甲皆为慈心好意。信向佛道欲求度脱。持种种香花。浴佛形像。皆为七世父母五种亲属兄弟妻子在厄难中故。为十方五道中勤苦故。为佛人民愚痴不信佛道故。令其后世生为人。端好洁白众人所敬。尘垢不着身。在所从生。常与佛会。在所从生。常与<a href=\"/remen/fahui.html\" class=\"keylink\" target=\"_blank\">法会</a>。在所从生。常与<a href=\"/remen/biqiu.html\" class=\"keylink\" target=\"_blank\">比丘</a>僧会。令某甲明经。智慧晓了。佛十二部经。四阿含。安般守意。三十七品。四意止。四意断。四神足。五根。五力。七觉。八直行道。若能至心求佛道者疾得阿惟越致</p><p>令其得佛三十二相。八十种好紫磨金色。十种力。四无所畏。十八不共。口出八种音声。飞行洞视在所至到。诸天龙鬼神鬼子母官属拥护其身。令行出入当得安隐。若行山中不逢虎狼。若入军旅不被兵甲。若行江湖不逢风波。令床上无有病瘦者。当令县官无呼召者。有妻<a href=\"/remen/zinv.html\" class=\"keylink\" target=\"_blank\">子女</a>产生难令得安隐。若行贾贩财利百倍。众邪恶气不得妄干。水火盗贼怨家债主不得妄害。口舌消灭皆令厌伏。令其精进莫得中悔。行如菩萨得道如佛</p><p>佛说灌洗佛形像经</p><p>此经宋藏题云摩诃刹头经圣坚译今按开元录。宋藏错乱故。依丹本改为灌洗佛形像经法炬译。又宋藏此经初首即云。摩诃刹等乃至二纸经文。全是摩诃刹头经文二经不殊。今依丹本。以尔时佛告摩诃刹头乃至从是因缘得成佛道等二纸[这-言+帝]之。从佛言浴佛形像已下三十一行经文。于宋本中本自有之。而今仍存</p></div>"
}]