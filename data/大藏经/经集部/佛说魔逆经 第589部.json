[{
    "title": "佛说魔逆经 第589部",
    "author": "竺法护 译",
    "html": "<div class=\"B1_text\"><p>佛说魔逆经</p><p>西晋<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众俱千二百五十。摩诃菩萨不可计。及欲行天诸色行天净居<a href=\"/remen/tianren.html\" class=\"keylink\" target=\"_blank\">天人</a>。彼时<a href=\"/remen/shizun.html\" class=\"keylink\" target=\"_blank\">世尊</a>与无央数众会眷属。周匝围绕而说经法。有一天子。名曰大光。在于座中。翼从文殊师利而侍卫焉。于是大光白文殊师利。所可谓言。诸菩萨众有魔事者。何谓魔事。文殊答曰。有所兴业而有所作。则为魔事。若使志愿有所受取。而有所夺则为魔事。假令所欲思想诸着识念求望则为魔事。复次仁者。倚着菩萨志欲至道则为魔事。心倚<a href=\"/remen/bushi.html\" class=\"keylink\" target=\"_blank\">布施</a>持戒忍辱<a href=\"/remen/jingjin.html\" class=\"keylink\" target=\"_blank\">精进</a>一心。而依<a href=\"/remen/zhihui.html\" class=\"keylink\" target=\"_blank\">智慧</a>则为魔事。识念布施<a href=\"/remen/wangxiang.html\" class=\"keylink\" target=\"_blank\">妄想</a>持戒。受于忍辱放逸精进。及倚<a href=\"/remen/chanding.html\" class=\"keylink\" target=\"_blank\">禅定</a>专惟智慧。则为魔事。复次仁者。心乐闲居行得于观。则为魔事。若使想念止足独处节限名德。则为魔事。若行空无。依<a href=\"/remen/wuxiang.html\" class=\"keylink\" target=\"_blank\">无相</a>愿。修无放逸。住于如来所说言教。则为魔事。假使仁者。思想识念有所受取。志在所应。见闻念知分别经典。皆为魔事。大光问文殊曰。其魔事者为住何所。文殊答曰。住于精进。又问。以何等故住于精进。文殊答曰。其精进者。乃为诸魔求其便耳。若<a href=\"/remen/xiedai.html\" class=\"keylink\" target=\"_blank\">懈怠</a>者。彼魔波旬当奈之何。又问。何谓菩萨精进而不应者。文殊答曰。假使计言。我身精进则为不应。所以者何。己身精进。计有所应。则依倚世。仁者。欲知为精进者等遵所修。此之谓也。以等精进则曰平等无所应进。已无所应则无放逸。假使仁者。眼无所进不行于色。是则名曰平等精进。耳无所进不行音声。鼻无所进不行众香。舌无所进不行众味。身无所进不行细滑。意无所进不行诸法。是则名曰平等精进。复次仁者。假使不行一切尘劳。而以断除<a href=\"/remen/zhongsheng.html\" class=\"keylink\" target=\"_blank\">众生</a>爱欲垢秽。是则名曰菩萨所行平等精进。若于<a href=\"/remen/sanjie.html\" class=\"keylink\" target=\"_blank\">三界</a>而无所行。救济三界。倚着众生诸恼之患。是为菩萨平等精进。行于布施无所想念。修以四恩摄诸悭贪。行于禁戒而无想念。摄诸犯恶众生之类。行于忍辱而无所想。摄诸嗔恚人民之众。行于精进无所想念。摄诸懈怠。行于禅定无所想念。摄诸乱意。行于智慧无所想念。摄诸恶智。是为菩萨平等精进。文殊师利复谓大光其有晓了空无慧行。不想空无是为思念。精进行空游于诸见。悉察诸见而无所见。观诸邪见不离空无。是为行空。所谓空者。诸见则空。以空之故。故曰空空。由是空空故曰为空。因是空故诸法皆空。假使晓了此慧明者而不自大。是谓菩萨平等精进。复次天子。<a href=\"/remen/xiuxing.html\" class=\"keylink\" target=\"_blank\">修行</a>于此无所想着。不念无想。皆与一切众念俱游。不舍众念不有所念。所念无想不想所念。等于诸想及一切念。若能晓了一切想念。设于此慧。不以知慧而憍慢者。无所逸乐。是为菩萨精进之行。文殊师利复谓大光。其行无愿随心所生。有所志慕心无所著。不行所愿其趣所生。已离诸见及众驶水。舍于二事。不计有身亦无吾我。而等除去终始生没。其有能行如是精进。是为菩萨平等精进。文殊师利复谓大光。菩萨修业常以平等。其于智慧圣明之达。无所修行。晓了善权。将摄一切众德之本。分别慧者。<a href=\"/remen/wuwo.html\" class=\"keylink\" target=\"_blank\">无我</a>无人无寿无命。则以善权精进。开化一切众生。圣明达者。于一切法。无应不应无净不净。晓善权者。精进摄于一切<a href=\"/remen/zhengfa.html\" class=\"keylink\" target=\"_blank\">正法</a>。进智慧者。悉了于一切不坏法界。了善权者。<a href=\"/remen/gongyang.html\" class=\"keylink\" target=\"_blank\">供养</a>奉事无央数佛。达智慧者。进圣无为。晓善权者。宣畅一切文字之教种种别异。智慧圣者。修行<a href=\"/remen/foshen.html\" class=\"keylink\" target=\"_blank\">佛身</a>了无穿漏。解善权者。三十有二大人之相而自<a href=\"/remen/zhuangyan.html\" class=\"keylink\" target=\"_blank\">庄严</a>。智慧圣者。使诸<a href=\"/remen/shengsi.html\" class=\"keylink\" target=\"_blank\">生死</a>而无所生。解善权者。则为所念常向众生。智慧圣者。修行于空无相无愿。晓善权者颁宣断除六十二见众想之着。志有所求。智慧圣者。劝助精进至于六通。解善权者。<a href=\"/remen/shentong.html\" class=\"keylink\" target=\"_blank\">神通</a>变化多所救济。智慧圣者。精进不见诸种阴入众衰之难。解善权者。执持将护诸种阴入。智慧圣者。遵修泥洹本性清净。解善权者。为诸众生开化导示。无上正真所当修行。智慧圣者。谓得慧眼所睹无极。解善权者。逮致天眼化诸著者。智慧圣者。不得诸法所行精进。解善权者。敷演文字而讲<a href=\"/remen/shuofa.html\" class=\"keylink\" target=\"_blank\">说法</a>。智慧圣者。分别诸法义之所趣。解善权者。宣畅如应辩才之慧。智慧圣者。晓了诸根各各别异心念不同。解善权者。究尽众人如应说法。智慧圣者。识达八万四千诸行。解善权者。能为一切颁宣指示八万四千诸品法藏。是为菩萨平等之业精进行也。文殊师利。分别说此平等精进。示众会时。八千天子。寻发无上正真道意。五百天子。逮得无所从生法忍。世尊即赞文殊师利曰。善哉善哉。仁快说此诸菩萨众平等之行。于是大光白文殊曰。如来赞仁宁踊跃乎。文殊答曰。卿意云何。假使化人赞于化者。又其化者宁踊跃乎。答曰不也。其化人者无所系着。亦无所受。报曰如是。一切诸法自然之相。悉如幻化。如来之相亦复如此。吾当何因而踊跃乎。譬如呼响。于<a href=\"/remen/shane.html\" class=\"keylink\" target=\"_blank\">善恶</a>声无所是在。亦无所受。一切诸法亦复如是。犹如呼响本悉清净。如来文殊其净亦如吾。当何因而踊跃乎。大光又问。何故如来赞于仁者。文殊答曰。其有颁宣无所立慧。乃为如来所见嗟叹。于诸言说。不怀忧戚亦无增减。于诸众生无众生想。于一切法无诸法想。若志泥洹修治生死。晓了魔事解佛道业。以于魔事觉了<a href=\"/remen/zhendi.html\" class=\"keylink\" target=\"_blank\">真谛</a>。分别<a href=\"/remen/fofa.html\" class=\"keylink\" target=\"_blank\">佛法</a>及与魔事。不畏魔事不依佛法。如是<a href=\"/remen/xingzhe.html\" class=\"keylink\" target=\"_blank\">行者</a>。则为如来之所嗟叹。又问文殊。仁为奉行如此法乎。所以如来而嗟叹之。答曰。其平等者终无偏党。又问。其平等者不与偏乎。答曰。所谓平等。等于诸逆。亦等吾我。等诸四大。亦等住见。吾所等者亦复若兹。如诸种等四颠倒等。吾等亦如。如等不顺反戾之事及欲所得。吾等亦如。如等生死等及与本际。如等行原等生死本及泥洹本。以用泥洹本等等之故。因此故曰本际平等如。本际等故吾我等。已等吾我。亦等无明恩爱之本。如等无明恩爱之本。亦等明彻<a href=\"/remen/jietuo.html\" class=\"keylink\" target=\"_blank\">解脱</a>之本。若以平等明脱之本。亦等贪淫嗔恚愚痴。以等三垢。亦复等于空无相愿。已等三脱。亦等有为之本。以等有为本。亦等无为本。以等于无为之本。文殊所等其亦若兹。是故大光。以此平等诸法皆等。其以说者今所颂宣。方当演说而见嗟叹。一切此法皆悉平等。犹如<a href=\"/remen/xukong.html\" class=\"keylink\" target=\"_blank\">虚空</a>。虚空正等而无偏党。虚空无数亦无所为。若有趣斯方欲习入。是故如来赞叹于彼。大光又问。宁可宣畅善哉之法无善哉法乎。文殊答曰菩萨善哉从志愿出。谀谄无质。所行放逸为不善哉。用众生故不舍大哀。故曰善哉。若不怀仁念害众生。则非善哉。若能愍伤一切众生。乃为善哉。嗔恚怀结离于忍辱。为不善哉。若不醉乱又随律教。已有罪过自首归诚。而不藏匿。则为善哉。隐蔽殃衅而不发露。则非善哉。自见身恶能改除者。则为善哉。假使志求他人瑕阙。则非善哉。若行返复而知恩好。心不怀害<a href=\"/remen/xiaoshun.html\" class=\"keylink\" target=\"_blank\">孝顺</a>行仁。则为善哉。无有返复。心常怀害。欲危返复。不奉孝顺。不知报恩。则非善哉。闻佛道教寻能遵修。乃为善哉。若闻经典不肯敬顺。则非善哉。奉行禁戒未曾缺漏。乃为善哉。若受于戒失不顺从。则非善哉。常处闲静其心寂寞。乃为善哉。设慕愦闹自放恣者。则非善哉。在于闲居舍身<a href=\"/remen/shouming.html\" class=\"keylink\" target=\"_blank\">寿命</a>。而不恋恨。乃为善哉。假使贪爱己身寿命。则非善哉。修四贤圣止足知节。乃为善哉。不知进退多所志求。慕乐恶事。则非善哉。为人羸劣能忍辱者。乃为善哉。若以害心向于众人。则非善哉。诸所欲度能自节限。则为善哉。为人舒缓不能谨敕。则非善哉。所可归命未曾忘舍。乃为善哉。本有所归遗弃不念。则非善哉。晓了威仪礼节之正。所行至诚所作如言。心口相应。乃为善哉。欺诈迷惑一切<a href=\"/remen/shijian.html\" class=\"keylink\" target=\"_blank\">世间</a>。则非善哉。将护正法不违雅典。乃为善哉。诽谤经道违失正理。则非善哉。假使所闻。不谤经典。虽不师受。颁宣道教无所希冀。乃为善哉。爱惜经法自称为师。若说经法常怀妄想。则非善哉。执权方便开化众生。乃为善哉。不护众生无权方便。不行四恩。则非善哉。若能遵修<a href=\"/remen/liudu.html\" class=\"keylink\" target=\"_blank\">六度</a>无极。殷勤慕求。乃为善哉。若复弃捐六度无极。则非善哉。造行慧业自致圣道。乃为善哉。贡高自恣为憍慢业。则非善哉。行牢强慈愍伤众生。乃为善哉。趣尔行慈所愍不弘。则非善哉。奉行十善不违大猷。乃为善哉。玩习自恣行十恶事。则非善哉。若能弃捐一切众恶。乃为善哉。顺从诸恶非法之事。则非善哉。大光。欲知<a href=\"/remen/chujia.html\" class=\"keylink\" target=\"_blank\">出家</a>颠倒不顺行者。则非善哉。好乐空无相无愿。具足成就。乃为善哉。强上高床师子之座。而演杂句世间之谈。随俗同尘。则非善哉。若得菩萨箧藏之典。修习遵行。升师子座颁演道教。乃为善哉。毁于禁戒受信施食。则非善哉。奉顺戒法清净鲜洁。应服一切供养之利。乃为善哉。贡高自大憎妒经法。则非善哉。谦下恭顺不怀慢恣。嗟叹人德。乃为善哉。嫉妒菩萨憎其高行。则非善哉。见诸菩萨敬之如佛。乃为善哉。是为大光如佛所说。其行法者。则为非远。不至大慧皆非善哉。其有顺从如来教者。乃为善哉。大光又问。以何等故。赞法善哉法在善哉非善哉乎。文殊答曰。吾于诸法不<a href=\"/remen/xingshan.html\" class=\"keylink\" target=\"_blank\">行善</a>哉。亦复不行非善哉也。所以者何。一切诸法悉无所合。亦无吾我。又问文殊。仁者。不与善法合乎。文殊答曰。吾则不与善法俱合。亦复不与恶法共合。所以者何。计极著者谓有为矣。其无著者谓无为矣。计<a href=\"/remen/wuchang.html\" class=\"keylink\" target=\"_blank\">无常</a>者亦是有为。自计有身不了本无。又问文殊师利。仁者至德。亦是有为计有吾我。文殊答曰。假使吾计有为身是我所则堕恐惧。又问文殊师利。仁者。不畏于有为乎。报曰。假使见于有为。究竟成就。永存无灭尽者。我乃恐惧。又问文殊。仁者。不见有为之事而成就乎。答曰。吾尚不见无为之事而在成就。况当复睹有为之事而成就也。又问文殊。仁为有为若无为乎。答曰。仁者。吾不有为亦不无为。所以者何。设使有为。则与愚痴凡夫同尘。假使无为。则与声闻缘觉同等。又问文殊。设使仁者。亦不有为复不无为。今我云何执持此教。答曰。譬如化人之所兴为。欲持法者亦当如彼。于天子意所志云何。如来<a href=\"/remen/shenshi.html\" class=\"keylink\" target=\"_blank\">神识</a>为住何所。立在色乎。答曰非也。为复立在痛痒思想生死识乎。报曰非也。又问住三界乎。答曰非也。住在有为若无为乎。答曰非也。又问。如来神识为何所住。报曰文殊。如来神识永无所住。答曰。如来神识设无所住。卿当执持如彼所住。又问文殊。仁者则为是如来乎。答曰天子。其无本者无来无去无所周旋。吾所由来亦复如是。以是之故。吾为如来所来亦如。如佛所来吾亦如之。以是之故吾为如来。如如来住吾住亦如。以是之故吾为如来。如来无本。文殊师利亦复无本故曰无本。以是之故吾为如来。又问文殊。其无本者当从何求。答曰天子。其无本者。当于六十二见中求。又问六十二见当于何求。答曰。当于如来解脱中求。不怀嗔法而求之矣。又问。如来解脱不怀嗔法。当于何求。答曰。当于众生志行中求。又问。众生志行当于何求。答曰。当于如来圣慧中求。又问。如来圣慧当于何求。答曰。当于众生诸根各异分别原际而于中求。又问。文殊师利。今者所说吾不能了。其不解者不能分别。则当愕然。答曰。如来之慧无能分别。又问何故。答曰。如来慧者无所挂碍。亦无想念。不可逮得。无有言辞亦无所行。<a href=\"/remen/wuxin.html\" class=\"keylink\" target=\"_blank\">无心</a><a href=\"/remen/yishi.html\" class=\"keylink\" target=\"_blank\">意识</a>离于言教。以是之故。无能知者不可分别。又问文殊。设如来慧不可分别。诸声闻众云何晓了。何因菩萨而得住于不退转地。答曰天子。如来至真善权方便。因时颁宣文字之说。又其慧者无有文字。譬如不从水中而生火矣。钻木求火及照阳燧乃出火耳。如来若此。威神圣旨道慧无边。广分别说本无之慧。无有能知如来圣慧。如来圣慧烧诸愚痴闇昧草木令不复生。彼则何谓烧诸愚痴闇昧草木。一切分别众行之心。演道品法<a href=\"/remen/liuboluomi.html\" class=\"keylink\" target=\"_blank\">六波罗蜜</a>诸度无极。又问文殊。无有草木不生瑕秽亦无疮病。云何说之。答曰。所畅说者<a href=\"/remen/wuyuan.html\" class=\"keylink\" target=\"_blank\">无缘</a>起分。所言无毁无合无散。所颁宣者不说生死无泥洹教。无所蠲除亦无所断。不有造证无所遵修无得无归。此所言者乃为寂寞坚要之辞。天子报曰。难及难及至未曾有。文殊师利。今所说者微妙巍巍无极之慧。超异如是而魔波旬不来至此。欲废乱之行于逆乎。适说是语须臾未久。时魔波旬在于虚空。兴大云雨謦扬大音。其音普闻一切众会。时众会者各心念言。此何等声流溢乃尔。尔时世尊告文殊师利。仁宁见魔所兴乱乎。答曰唯然天中天。文殊师利。即如其像<a href=\"/remen/sanmei.html\" class=\"keylink\" target=\"_blank\">三昧</a>思惟。令魔波旬自然见缚。寻便堕地。唤呼称怨恚恨骂詈。文殊师利。今当杻械锁缚我身。文殊答曰。咄魔波旬。复有系缚坚固难解踰过于此。今者所被如卿不觉。何谓坚缚。谓言吾我颠倒恩爱诸邪见缚<a href=\"/remen/yinyuan1.html\" class=\"keylink\" target=\"_blank\">因缘</a>系缚。卿常为此枷锁所缚不<a href=\"/remen/zijue.html\" class=\"keylink\" target=\"_blank\">自觉</a>知。魔又启曰。唯见原赦使得解脱。文殊师利曰。汝当兴造行作佛事。我能令卿从系得解。魔即对曰。我于佛法无所妨废亦无所坏。已当何因兴作佛事。文殊答曰。波旬。欲知兴作佛事修行。乃为菩萨智慧变化。假使如来兴作佛事不足为难。魔作佛事斯乃为奇。于是文殊师利。即如其像三昧思惟。使魔波旬变作佛像。三十二相庄严其身坐师子床。智慧辩才所说如佛。而宣此言。所欲问者。一切众生诸所狐疑。自恣所启。当为发遣。时大<a href=\"/remen/jiaye.html\" class=\"keylink\" target=\"_blank\">迦叶</a>问魔波旬。比丘修行以何为缚。魔寻答曰。计我禅定而志寂然。则是有想无想品第想空为要。毁众见想想于要想。兴于众念御无愿想。怀诸所愿为泥洹想。而乐无为毁生死想。是为迦叶修行比丘之系缚也。所以者何。迦叶当知。不当毁坏诸所往见因而行空也。所谓空者诸见皆空。不当毁念求于无想。所以者何。敢可所念悉为无想。不当毁愿而求无愿。其所愿者悉亦无愿。不当毁生死而求泥洹。晓了生死不可得处则为泥洹。迦叶当知。其行泥洹不起思想。当于众著令无所起。毁坏灭尽。泥洹本净。无所起生乃为无为。说是语时。五百比丘心逮清净。时须<a href=\"/remen/puti.html\" class=\"keylink\" target=\"_blank\">菩提</a>问诸比丘。谁为开化诸贤者等。五百人曰。其无所得不成正觉开化吾等。又问。云何开化。答曰。不来不去晓了如是不起不灭其慧<a href=\"/remen/changzhu.html\" class=\"keylink\" target=\"_blank\">常住</a>。说是语时。二百比丘逮清净眼。时须菩提问魔波旬。何谓比丘为最众祐。魔即对曰。若无所受亦无毕净。而从笃信爱乐佛法受饮食馔。如须菩提。若有比丘。不受不舍。其施与者。观彼比丘犹如幻化。其受施者意念如影。无有生者亦无受者。心无所著。无心不起。彼则于世为最众祐。时<a href=\"/remen/sheli.html\" class=\"keylink\" target=\"_blank\">舍利</a>弗问魔波旬。何谓三昧而不秽乱。波旬答曰。于三昧尽如无所尽悉令都尽。其无生者不令兴起。烧尽众欲本末清净。悉无所生令不复愚。无所更历。一切诸法。晓了清净。平等正受。遵修寂灭。察诸所更。灭尽三昧而以正受。无观不观亦无所见。如是三昧乃无秽乱。大目揵连问魔波旬。何谓比丘心得<a href=\"/remen/zizai.html\" class=\"keylink\" target=\"_blank\">自在</a>。波旬答曰。假使比丘。晓了一切究畅人心。及与诸法悉解脱相。宣说诸法悉解脱相。无所依倚所怀来心。亦无所解亦无所怀。心无<a href=\"/remen/seyu.html\" class=\"keylink\" target=\"_blank\">色欲</a>。见一切色。心无所住。晓了诸法亦无处所。心不可护晓于诸法。亦不可持。心不知心。心者自然则为清净。诸法亦然自然清净。法界清净得不动转。以他因缘现在目前。备六神通四神足念而自娱乐。比丘如是心乃自在。邠耨文陀尼弗问魔波旬。何谓比丘说法清净。波旬答曰。假使比丘。见一切法皆度无极。而悉遍见众心各异悉无所著。一切所念则无同像。旨分别说晓了一切。音声言说谈语论议如山呼响。观诸讲法亦如幻人。身所识知如水中月。别诸尘劳思想众念所从起立。无受法者亦无舍者得入三昧。若颁宣法等获<a href=\"/remen/chaodu.html\" class=\"keylink\" target=\"_blank\">超度</a>。则以逮知四分别辩才心无所冀。赞言善哉。不怀狐疑。净其己心则能清净一切人心。晓了本净鲜洁无垢。解知尘劳悉瑕疵矣。见诸阴魔悉为闲静。其死魔者住无终始。其天魔者。皆除一切倚着之教。一切众生心净如是。如是比丘。乃为清净普见道法演布经典。耆年优波离问魔波旬。何谓比丘奉持法律。波旬答曰。其能晓了一切诸法。悉被开化。识知众罪本际寂寞教授犹豫。若见诽谤。不以狐疑亦不怀结。彼于诸法未曾生心而有所御。常能化度诸有逆者。何况小小犯禁戒乎。体解尘劳靡所不别。诸客尘劳不以坚要怀思想也。说众爱欲。无内无外不处两间。晓了尘劳由从无觉。不坏爱欲亦不劝化。至于无欲亦无所起。计于尘欲犹如云雨。观于圣慧晓了颁宣。所可说者如风散云悉无所住。有尘劳者如水中月。缘想念起欲现面像由于闇冥。当得智慧以为明照。欲如明镜见其面像。其色如鬼罗刹之形。其顺念者观无所见。求舍尘欲不益众秽。则以空慧无相无愿无所越度。其有晓了爱欲如是。设复有着于爱欲者。则于众生不兴慈哀。众生无我而无有身。亦不望想于诸吾我。如是观者审谛持律。其尊<a href=\"/remen/dizi.html\" class=\"keylink\" target=\"_blank\">弟子</a>五百人等。各各自问己身所知。时魔波旬。各各分别而发遣之。于是诸天众中。有一天子。名曰须深。问魔波旬。文殊师利。属者讲说诸魔事业。仁岂堪任重复义理。何谓菩萨之魔事。时魔答曰。天子当知。菩萨魔事则有二十。何谓二十。恐畏生死欲得解脱。遵修玩习于佛正法。稽首归命而有望想。则为魔事业(一)。观于空无。而察众生。则为魔业(二)。观于无为。而厌有为善德之本。则为魔业(三)。禅定正受不求一心。而已退转则为魔业(四)。若颁宣法。不为听者兴发大哀。则为魔业(五)。求诸禁戒有德众祐。嗔恨毁戒则为魔业(六)。畅演声闻缘一觉事。咨问大乘不别巨细。则为魔业(七)。启受深说憎道杂言。则为魔业(八)。求度无极自号菩萨。则为魔业(九)。咨嗟寂灭澹怕之事。所化众生无权方便。则为魔业(十)。积众德本不亲道心。则为魔业(十一)。殷勤遵修寂观之事。所观察者见有众生。则为魔业(十二)。求尽尘欲使无有余。度生死岸恶畏爱欲。则为魔业(十三)。修行智慧常乐猗求。依于大哀则为魔业(十四)。无权方便而已皆见一切德本。则为魔业(十五)。不进志求菩萨箧藏。慕于世俗方类之言。以此为务则为魔业(十六)。各各分部博闻师教。而有去就则为魔业(十七)。设使得为富乐饶财豪贵大威。而贪着之。不奉博闻则为魔业(十八)。设为尊豪君子长者释梵之位。不习大法则为魔业(十九)。不与菩萨法师相从藉受所闻。反与声闻缘觉。相习乐共谈言。不欲闻法。自恣放逸所游搪摗T蛭?б</p></div>"
}]