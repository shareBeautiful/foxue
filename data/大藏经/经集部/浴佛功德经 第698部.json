[{
    "title": "浴佛功德经 第698部",
    "author": "义净法师 译",
    "html": "<div class=\"B1_text\"><p>浴佛<a href=\"/remen/gongde.html\" class=\"keylink\" target=\"_blank\">功德</a>经</p><p>大唐<a href=\"/remen/shamen.html\" class=\"keylink\" target=\"_blank\">沙门</a>释义净译</p><p>如是我闻。一时薄伽梵在王舍城鹫峰山顶。与大苾刍众千二百五十人俱。复有无量无边大菩萨众天龙八部悉皆云集。尔时清净慧菩萨在众中坐。为欲愍念诸有情故。作是思惟。诸佛如来以何<a href=\"/remen/yinyuan1.html\" class=\"keylink\" target=\"_blank\">因缘</a>。得清净身相好具足。复作是念。诸<a href=\"/remen/zhongsheng.html\" class=\"keylink\" target=\"_blank\">众生</a>类得值如来亲近<a href=\"/remen/gongyang.html\" class=\"keylink\" target=\"_blank\">供养</a>。所获<a href=\"/remen/fubao.html\" class=\"keylink\" target=\"_blank\">福报</a>无量无边。未知如来般<a href=\"/remen/niepan.html\" class=\"keylink\" target=\"_blank\">涅槃</a>后。所有众生作何供养修何功德。令彼善根速能究竟无上<a href=\"/remen/puti.html\" class=\"keylink\" target=\"_blank\">菩提</a>。作是念已。即从座起偏袒右肩。顶<a href=\"/remen/lifo.html\" class=\"keylink\" target=\"_blank\">礼佛</a>足长跪合掌白佛言。<a href=\"/remen/shizun.html\" class=\"keylink\" target=\"_blank\">世尊</a>。我欲请问愿垂听许。佛言。善男子。随汝所问我当为说。尔时清净慧菩萨白佛言。诸佛如来应正等觉。以何因缘得清净身相好具足。又诸众生得值如来亲近供养。所获福报无量无边。未审如来般涅槃后。所有众生作何供养修何功德。令彼善根速能究竟无上菩提</p><p>尔时世尊告清净慧菩萨言。善哉善哉。汝能为彼未来众生发如是问。汝今谛听。善思念之。如说<a href=\"/remen/xiuxing.html\" class=\"keylink\" target=\"_blank\">修行</a>。吾当为汝分别解说。清净慧菩萨言。唯然世尊。愿乐欲闻</p><p>佛告清净慧菩萨言。善男子。应知<a href=\"/remen/bushi.html\" class=\"keylink\" target=\"_blank\">布施</a>持戒忍辱<a href=\"/remen/jingjin.html\" class=\"keylink\" target=\"_blank\">精进</a>静虑<a href=\"/remen/zhihui.html\" class=\"keylink\" target=\"_blank\">智慧</a>。慈悲喜舍。<a href=\"/remen/jietuo.html\" class=\"keylink\" target=\"_blank\">解脱</a>解脱知见。力无所畏。一切<a href=\"/remen/fofa.html\" class=\"keylink\" target=\"_blank\">佛法</a>一切种智善清净故。如来清净。若于如是诸佛如来。以清净心种种供养。香花璎珞幡盖敷具。布在佛前种种严饰。上妙香水澡浴尊仪。<a href=\"/remen/shaoxiang.html\" class=\"keylink\" target=\"_blank\">烧香</a>普熏运心法界。复以饮食鼓乐弦歌。赞咏如来不共功德。发殊胜愿<a href=\"/remen/huixiang.html\" class=\"keylink\" target=\"_blank\">回向</a>无上一切智海。所生功德无量无边。乃至菩提常令相续。所以者何。如来福智不可思议无数无等。善男子。诸佛世尊具有三身。谓法身受用身<a href=\"/remen/huashen.html\" class=\"keylink\" target=\"_blank\">化身</a>。我涅槃后。若欲供养此三身者。当供养<a href=\"/remen/sheli.html\" class=\"keylink\" target=\"_blank\">舍利</a>。然有二种。一者身骨舍利二者法颂舍利。即说颂曰</p><p>诸法从缘起如来说是因</p><p>彼法因缘尽是大沙门说</p><p>若男<a href=\"/remen/zinv.html\" class=\"keylink\" target=\"_blank\">子女</a>人苾刍五众应造佛像。若无力者下至大如[麸-夫+黄]麦。造窣睹波形如枣许。刹竿如针。盖如麸片。舍利如芥子。或写法颂安置其中。如上珍奇而为供养。随己力能至诚殷重。如我现身等无有异。善男子。若有众生。能作如是胜供养者。成就十五殊胜功德而自<a href=\"/remen/zhuangyan.html\" class=\"keylink\" target=\"_blank\">庄严</a>。一者常有惭愧。二者发净<a href=\"/remen/xinxing1.html\" class=\"keylink\" target=\"_blank\">信心</a>。三者其心质直。四者亲近善友。五者入无漏慧。六者常见诸佛。七者恒持<a href=\"/remen/zhengfa.html\" class=\"keylink\" target=\"_blank\">正法</a>。八者能如说行。九者随意当生净佛国土。十者若生人中大姓尊贵人所敬奉生<a href=\"/remen/huanxi.html\" class=\"keylink\" target=\"_blank\">欢喜</a>心。十一者生在人中自然<a href=\"/remen/nianfo.html\" class=\"keylink\" target=\"_blank\">念佛</a>。十二者诸魔军众不能损恼。十三者能于末世护持正法。十四者十方诸佛之所加护。十五者速得成就五分法身。尔时世尊即说颂曰</p><p>我般涅槃后能供养舍利</p><p>或造窣睹波及以如来像</p><p>于彼像塔处涂拭曼荼罗</p><p>以种种香华散布于其上</p><p>以净妙香水灌沐于像身</p><p>上味诸饮食尽持以供养</p><p>赞叹如来德无量难思议</p><p>方便智<a href=\"/remen/shentong.html\" class=\"keylink\" target=\"_blank\">神通</a>速至于<a href=\"/remen/bian.html\" class=\"keylink\" target=\"_blank\">彼岸</a></p><p>获得金刚身具三十二相</p><p>八十随形好济度诸群生</p><p>尔时清净慧菩萨闻是颂已。白佛言。未来众生云何浴像。佛告清净慧菩萨言。汝等当于如来起<a href=\"/remen/zhengnian.html\" class=\"keylink\" target=\"_blank\">正念</a>心。勿着二边迷于空有。于诸善品渴仰无厌。三解脱门善修智慧。常求出离勿住<a href=\"/remen/shengsi.html\" class=\"keylink\" target=\"_blank\">生死</a>。于诸众生起大慈悲。愿得速成三种身故。善男子。我已为汝说四<a href=\"/remen/zhendi.html\" class=\"keylink\" target=\"_blank\">真谛</a>十二缘生<a href=\"/remen/liuboluomi.html\" class=\"keylink\" target=\"_blank\">六波罗蜜</a>。今更为汝及诸国王王子大臣后宫妃后天龙人鬼说浴像法。诸供养中最为第一。胜以恒河沙等七宝布施。若浴像时。应以牛头栴檀。白檀紫檀沉水。熏陆郁金香。龙脑香。零陵藿香等。于净石上磨作香泥。用为香水置净器中。于清净处以好土作坛。或方或圆随时大小。上置浴床中安佛像。灌以香汤净洁洗沐。重浇清水。所用之水皆须净泸勿使损虫。其浴像水两指沥取安自顶上。名吉祥水。泻于净地莫令足踏。以细软巾拭像令净。烧诸名香周遍香馥安置本处。善男子。由作如是浴佛像故。能令汝等人天大众。现受富乐无病延年。于所愿求无不遂意。亲友眷属悉皆安隐。长辞八难永出苦源。不受女身速成正觉。既安置已。更烧诸香亲对像前。虔诚合掌。而说赞曰</p><p>我今灌沐诸如来净智功德庄严聚</p><p>愿彼五浊众生类速证如来净法身</p><p><a href=\"/remen/jiedinghui.html\" class=\"keylink\" target=\"_blank\">戒定慧</a>解知见香遍十方刹常芬馥</p><p>愿此香烟亦如是无量无边作佛事</p><p>亦愿三涂苦轮息悉令除热得清凉</p><p>皆发无上<a href=\"/remen/putixin.html\" class=\"keylink\" target=\"_blank\">菩提心</a>永出爱河登彼岸</p><p>佛说此经已。是时众中有无量无边菩萨。得无垢<a href=\"/remen/sanmei.html\" class=\"keylink\" target=\"_blank\">三昧</a>。无量诸天得不退智。诸声闻众愿求<a href=\"/remen/foguo.html\" class=\"keylink\" target=\"_blank\">佛果</a>。八万四千众生。皆发阿耨多罗三藐三菩提心</p><p>尔时清净慧菩萨白佛言。世尊。幸蒙大师哀愍。我等教浴像法。我今劝化国王大臣一切信心乐功德者。于日日中澡沐尊仪获大利益。常当顶受欢喜奉行</p></div>"
}]