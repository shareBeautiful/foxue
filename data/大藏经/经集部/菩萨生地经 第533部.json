[{
    "title": "菩萨生地经 第533部",
    "author": "支谦 译",
    "html": "<div class=\"B1_text\"><p>菩萨生地经</p><p>吴月氏优婆塞支谦译</p><p>闻如是。一时佛游于迦维罗卫国释氏精庐。尼拘类树下坐。与五百<a href=\"/remen/biqiu.html\" class=\"keylink\" target=\"_blank\">比丘</a>众俱。是时城中有释种长者子。名差摩竭。行诣佛所。稽首毕一面坐。叉手白佛言。菩萨何行。疾得无上正真之道。普具三十二相。从一佛国到一佛国。临寿终时其心不乱。所生不堕八难之处。常知去来之事。悉成诸法周满达事。知一切法无所挂碍。信解空行。得不起法忍。恒以至心欲作<a href=\"/remen/shamen.html\" class=\"keylink\" target=\"_blank\">沙门</a>。未曾犯戒。不乐居处。佛言。大哉差摩竭。乃问菩萨之行。忍辱为本。以立忍力乃疾得佛。忍有四事。何等为四。一曰若骂詈者默而不报。二曰若挝捶者受而不挍。三曰若嗔恚者慈心向之。四曰若轻毁者不念其恶。佛时颂曰</p><p>挝骂不以恚轻毁亦不恨</p><p>菩萨忍如是所问悉可得</p><p>慎言不欺慢未曾起乱意</p><p>不犯不有恶是行得佛疾</p><p>开士常以忍敦诚行大慈</p><p>是用得<a href=\"/remen/chengfo.html\" class=\"keylink\" target=\"_blank\">成佛</a>三十二相明</p><p>从事于恶者常憙加捶杖</p><p>害心施于人是不离恶道</p><p>邪见自贡高急憋好嗔恚</p><p>彼为自投冥终不近菩萨</p><p>愚以贪强梁自用无礼敬</p><p>不知孝父母是以有狱苦</p><p>夫欲疾得佛常修戒德本</p><p>依受善师教等心施于人</p><p>又有四事行疾得佛。何等为四。一曰爱乐明经好<a href=\"/remen/pusadao.html\" class=\"keylink\" target=\"_blank\">菩萨道</a>。尽心<a href=\"/remen/hufa.html\" class=\"keylink\" target=\"_blank\">护法</a>教诲于人。二曰远离女人不与从事。三曰常好<a href=\"/remen/bushi.html\" class=\"keylink\" target=\"_blank\">布施</a>沙门梵志。四曰以不睡卧心习空行。佛时颂曰</p><p>若以乐沙门常勤护经道</p><p>爱法不远师如是人难得</p><p>深学求佛意多闻广开人</p><p>好施无悭心是行得佛疾</p><p>女人不可亲败德乱<a href=\"/remen/shijian.html\" class=\"keylink\" target=\"_blank\">世间</a></p><p>从事于欲者未曾近菩萨</p><p>是以清高士常防远女色</p><p>净修菩萨道大悲济天下</p><p>于是差摩竭。即解身珠宝璎珞用散佛上。佛之威神。令其所散止于<a href=\"/remen/xukong.html\" class=\"keylink\" target=\"_blank\">虚空</a>化成宝盖。中有五百化人出。亦解身珠宝以散佛上。俱发声言。愿发无上正真道意。差摩竭。见诸化人踊跃<a href=\"/remen/huanxi.html\" class=\"keylink\" target=\"_blank\">欢喜</a>。问佛言。此化所出从天来耶。四方四隅地中出耶。佛报言。是化不从十方来。亦非天亦非龙。亦非神亦非人。亦非地水火风空。非色痛想行识。亦非意非心非作非往非来。亦非今世亦非后世亦非<a href=\"/remen/shengsi.html\" class=\"keylink\" target=\"_blank\">生死</a>。是人名化字无从生号为空。如影现于镜中。无执无舍无由来无所得。<a href=\"/remen/wuwo.html\" class=\"keylink\" target=\"_blank\">无我</a>无人无命无识。若男<a href=\"/remen/zinv.html\" class=\"keylink\" target=\"_blank\">子女</a>子。见知诸法如化无识。闻此好信而行应者。是即<a href=\"/remen/fozi.html\" class=\"keylink\" target=\"_blank\">佛子</a>。为已去冥兴世间明。为能降魔成极大德。是为沙门梵志。为清净菩萨大人。为无从生已得授决。为不退转无上之人。信乐此法为如是也</p><p>佛告差摩竭。若闻此经。而心惊怪诽谤形笑。当知是辈非沙门梵志。是为外道放逸之人。为无反复恶师之人。为暗蔽无眼诈称菩萨。是为诬罔抵突之人也。于是弊魔来问佛言。信此法者能有几人。佛报魔言。有四百亿欲天及人。皆得无所从生法乐于中立。是时差摩竭得不起法忍。五百比丘及五百清信士二十五清信女。皆得立不退转地。寿终悉当生于西方无量寿佛清净国。常护持无数<a href=\"/remen/fofa.html\" class=\"keylink\" target=\"_blank\">佛法</a>。<a href=\"/remen/jiaohua.html\" class=\"keylink\" target=\"_blank\">教化</a>成就一切人民。使不退转。如是无极恒沙边劫。当于此土以次作佛。魔闻佛言。稍稍却行。而谓佛言。后可不须复说此法也。贤者阿难白佛言。当何名此经。以何奉持之。佛语阿难。是经名为菩萨生地经差摩竭所问。当奉持之。百劫行五度无极。而无大智无菩萨者。不如讽诵此经义以分布为人说。佛时颂曰</p><p>若信学生地经其<a href=\"/remen/gongde.html\" class=\"keylink\" target=\"_blank\">功德</a>无有量</p><p>斯已度三恶道后受者福皆然</p><p>佛说此已。差摩竭及四辈<a href=\"/remen/dizi.html\" class=\"keylink\" target=\"_blank\">弟子</a>诸天龙神。皆欢喜<a href=\"/remen/shouchi.html\" class=\"keylink\" target=\"_blank\">受持</a>菩萨生地经</p></div>"
}]