[{
    "title": "八吉祥经 第430部",
    "author": "僧伽婆罗 译",
    "html": "<div class=\"B1_text\"><p>　　八吉祥经</p><p>　　梁扶南<a href=\"/remen/sanzang.html\" class=\"keylink\" target=\"_blank\">三藏</a>僧伽婆罗译</p><p>　　如是我闻。一时佛住舍卫国祗树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人俱。菩萨摩诃萨八万人。及诸天龙鬼神等。尔时<a href=\"/remen/shizun.html\" class=\"keylink\" target=\"_blank\">世尊</a>告<a href=\"/remen/sheli.html\" class=\"keylink\" target=\"_blank\">舍利</a>弗。从此佛世界。向东方过一恒河沙世界。有世界名曰天胜。彼土有佛。名善说吉如来应供正遍知。今现在<a href=\"/remen/shuofa.html\" class=\"keylink\" target=\"_blank\">说法</a>。舍利弗。从彼佛世界。向东方过二恒河沙等世界。有世界名念意。彼土有佛。名普光明如来应供正遍知。今现在说法。舍利弗。从彼佛世界。向东方过三恒河沙等世界。有世界名可爱游戏。彼土有佛。名战斗胜吉如来应供正遍知。今现在说法。舍利弗。从彼世界。向东方过四恒河沙等世界。有世界名善清净聚。彼土有佛。名<a href=\"/remen/zizai.html\" class=\"keylink\" target=\"_blank\">自在</a>幢王如来应供正遍知。今现在说法。舍利弗。从彼佛世界。向东方过五恒河沙等世界。有世界名无尘聚。彼土有佛。名无边<a href=\"/remen/gongde.html\" class=\"keylink\" target=\"_blank\">功德</a>光明吉如来应供正遍知。今现在说法。舍利弗。从彼佛世界。向东方过六恒河沙等世界。有世界名无妨碍游戏。彼土有佛。名无障碍业柱吉如来应供正遍知。今现在说法。舍利弗。从彼佛世界。向东方过七恒河沙等世界。有世界名金聚。彼土有佛。名妙华勇猛如来应供正遍知。今现在说法。舍利弗。从彼佛世界。向东方过八恒河沙等世界。有世界名美声。彼土有佛。名宝莲华安住王如来应供正遍知。今现在说法。舍利弗。此八佛土皆悉清净。无有女人亦无五浊。舍利弗。若善男子善女人住大乘者。闻此八佛名号。<a href=\"/remen/shouchi.html\" class=\"keylink\" target=\"_blank\">受持</a>不忘并为他说。若生三涂八难处者无有是处。若有女人闻八佛名号。自能忆持兼为他说。若更受女身无有是处。舍利弗。若善男子善女人住于大乘。闻此八佛名号。闻已受持为他人说。今世后世常有<a href=\"/remen/shentong.html\" class=\"keylink\" target=\"_blank\">神通</a>得乐说辩。深修<a href=\"/remen/chanding.html\" class=\"keylink\" target=\"_blank\">禅定</a>具陀罗尼。六根清净恒值<a href=\"/remen/shengren.html\" class=\"keylink\" target=\"_blank\">圣人</a>。无天龙夜叉人及非人盗贼水火毒药等畏。一切怖畏皆悉除灭。卧觉常安无诸恶梦。常为诸天之所守护。尔时世尊说此祇夜</p><p>　　若有善男子　　及以诸女人</p><p>　　闻八<a href=\"/remen/fohao.html\" class=\"keylink\" target=\"_blank\">佛号</a>名　　忆持为人说</p><p>　　身心常安隐　　无有诸恐怖</p><p>　　系念不忘失　　灭<a href=\"/remen/wuliangjie.html\" class=\"keylink\" target=\"_blank\">无量劫</a>罪</p><p>　　后生<a href=\"/remen/tianren.html\" class=\"keylink\" target=\"_blank\">天人</a>中　　远离诸恶趣</p><p>　　六根常清净　　端正有威德</p><p>　　八部诸善神　　是夜常守护</p><p>　　人天所恭敬　　<a href=\"/remen/gongyang.html\" class=\"keylink\" target=\"_blank\">供养</a>生忻喜</p><p>　　夜叉及非人　　盗贼与刀杖</p><p>　　水火毒药等　　此畏皆悉无</p><p>　　卧觉恒安隐　　无有诸恶梦</p><p>　　利根有<a href=\"/remen/zhihui.html\" class=\"keylink\" target=\"_blank\">智慧</a>　　常乐闻<a href=\"/remen/zhengfa.html\" class=\"keylink\" target=\"_blank\">正法</a></p><p>　　闻已生<a href=\"/remen/xinxing1.html\" class=\"keylink\" target=\"_blank\">信心</a>　　得深妙法者</p><p>　　口气无臭秽　　<a href=\"/remen/jingjin.html\" class=\"keylink\" target=\"_blank\">精进</a>为他说</p><p>　　众魔及外道　　无有敢干乱</p><p>　　女人闻佛名　　忆持为他说</p><p>　　尽此女人报　　后生不复受</p><p>　　诵持为人说　　八佛之名号</p><p>　　得诸功德果　　如上之所说</p><p>　　是故有智者　　惟当念受持</p><p>　　一心怀忻喜　　不应起放逸</p><p>　　佛说此经已。长老舍利弗等诸大比丘。并诸菩萨摩诃萨众。天龙夜叉乾闼婆阿修罗迦楼罗紧那罗摩睺罗伽人非人等。闻佛所说<a href=\"/remen/huanxi.html\" class=\"keylink\" target=\"_blank\">欢喜</a>奉行八吉祥经</p></div>"
}]