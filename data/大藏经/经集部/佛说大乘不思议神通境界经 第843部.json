[{
    "title": "佛说大乘不思议神通境界经 第843部",
    "author": "施护 译",
    "html": "<div class=\"B1_text\"><p>第一卷第二卷第三卷</p><p>佛说大乘不思议<a href=\"/remen/shentong.html\" class=\"keylink\" target=\"_blank\">神通</a>境界经 卷上</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿传法大师赐紫臣施护奉 诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>住法界光明菩萨宫。与大苾刍众五十万人俱。皆阿罗汉。诸漏已尽无余<a href=\"/remen/fannao.html\" class=\"keylink\" target=\"_blank\">烦恼</a>。安住寂静心善<a href=\"/remen/jietuo.html\" class=\"keylink\" target=\"_blank\">解脱</a>慧善解脱。如大龙王所作已辨。舍诸重担得大善利。诸有结缚皆悉已尽。正智无碍诸心善寂神通具足。复有菩萨摩诃萨众。皆得不退转地一生补处。当得成就阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>者。而悉安住无边如来神通变化。菩提加持无著妙行。一切<a href=\"/remen/zhongsheng.html\" class=\"keylink\" target=\"_blank\">众生</a>广大爱乐。住<a href=\"/remen/zhengnian.html\" class=\"keylink\" target=\"_blank\">正念</a>慧入普遍智。具平等行。成就无量众<a href=\"/remen/gongde.html\" class=\"keylink\" target=\"_blank\">功德</a>聚。现证如来平等法门。转妙法轮。能善教授无边学众。已获一切白法功德。善知一切众生心意。了别众生诸根利钝。已到<a href=\"/remen/bian.html\" class=\"keylink\" target=\"_blank\">彼岸</a>最上<a href=\"/remen/zizai.html\" class=\"keylink\" target=\"_blank\">自在</a>。成就<a href=\"/remen/yuanman.html\" class=\"keylink\" target=\"_blank\">圆满</a>一切善法。诸佛事业皆悉成办。从他方界来集此会。其名曰普贤菩萨摩诃萨。普幢菩萨摩诃萨。普步菩萨摩诃萨。普信菩萨摩诃萨。普眼菩萨摩诃萨。普寤菩萨摩诃萨。普光菩萨摩诃萨。普香菩萨摩诃萨。普意音菩萨摩诃萨。普照菩萨摩诃萨。普念菩萨摩诃萨。普智幢菩萨摩诃萨。普缘观菩萨摩诃萨。法界普光菩萨摩诃萨。如是等万二千人俱。复有诸天子众。所谓智幢天子。普华幢天子。普光天子。珠髻天子。宝积摩尼峰天子。如是等一万天子众俱。是诸天子。皆悉已于过去佛所。种诸善根者。来习此会</p><p>尔时世尊即入普遍光明三摩地。从是三摩地出已。即放广大光明。普照三千<a href=\"/remen/daqianshijie.html\" class=\"keylink\" target=\"_blank\">大千世界</a>。乃至十方一切佛刹普皆照曜。是时此诸世界所有一切众生。蒙光照者皆发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。已<a href=\"/remen/faxin.html\" class=\"keylink\" target=\"_blank\">发心</a>者皆悉安住不退转地</p><p>尔时十方世界一切佛刹。彼彼刹中诸佛世尊。所有近侍诸菩萨众。见此光已。各各白其佛言。世尊。今此光明普照世界。有何<a href=\"/remen/yinyuan1.html\" class=\"keylink\" target=\"_blank\">因缘</a>是何神力。即时彼彼佛言。诸善男子。汝等当知。有世界名娑婆。<a href=\"/remen/fohao.html\" class=\"keylink\" target=\"_blank\">佛号</a>释迦牟尼如来应供正等正觉。与诸大菩萨众。而共集会。欲说不思议境界<a href=\"/remen/zhengfa.html\" class=\"keylink\" target=\"_blank\">正法</a>。以是因缘光明普照。尔时彼诸近侍佛者。各各白其佛言。世尊。我等今者。乐欲往彼<a href=\"/remen/suoposhijie.html\" class=\"keylink\" target=\"_blank\">娑婆世界</a>。瞻礼恭敬释迦牟尼如来。<a href=\"/remen/suixi.html\" class=\"keylink\" target=\"_blank\">随喜</a>听受不思议境界正法。及欲见彼诸菩萨众。时彼如来。即各告诸近侍者言。汝等可往今正是时。随其所欲</p><p>尔时十方诸佛刹中。所有一切近侍佛者。即各以其菩萨通神。现诸变化。各与无数天龙夜叉乾闼婆等恭敬围绕。来诣释迦牟尼佛所。是诸菩萨到佛会已。头面殷勤礼世尊足。咸作是言。世尊释迦牟尼如来。我等闻其不思议境界正法名字。乐欲随喜听受宣说。及欲见佛世尊瞻礼恭敬。并见此诸菩萨大众。以是因缘。我等到此娑婆世界</p><p>尔时东方大宝世界。宝幢佛刹中。所住妙吉祥菩萨摩诃萨。即起是念。今彼西方娑婆世界。释迦牟尼佛刹中。有十方世界如殑伽沙数诸大菩萨摩诃萨众。皆悉集会。听彼佛说不思议境界正法。我今亦宜往彼会中。礼近世尊释迦牟尼如来。随喜听受彼正法门。及见彼诸菩萨大士。何以故。十方一切诸佛刹中。随其所有集会利益。我皆往彼无不往者。又复我常所见诸佛菩萨集会<a href=\"/remen/shuofa.html\" class=\"keylink\" target=\"_blank\">说法</a>无如今日。彼佛刹中有如是等无量无边菩萨大士广大集会。我观是相甚为难有。若见若闻转复甚难。是故我今亦宜往彼。尔时妙吉祥菩萨作是念已。即谓慈氏菩萨摩诃萨言。慈氏当知。今世尊释迦牟尼佛刹中。有无数百千俱胝那庾多菩萨摩诃萨众广大集会。听受宣说不思议境界正法。我等今者宜共往彼瞻礼世尊。并见彼诸菩萨大士。何以故。十方世界诸大菩萨。普集一处甚为难事</p><p>尔时慈氏菩萨摩诃萨。告妙吉祥菩萨言。汝今自诣彼佛会中。非我所往。何以故。此甚难故。彼佛会中诸大菩萨。皆悉已得陀罗尼门。住无著智具诸善法。虽彼集会若见若闻。诸有相者我皆不能。妙吉祥。汝今当知。若以如来色身。有所见者实无可见。是故我今所不能见。若以如来法身有所见者。法身即是法性。于法性中无见无闻。无所<a href=\"/remen/gongyang.html\" class=\"keylink\" target=\"_blank\">供养</a>无所瞻礼无所了知。妙吉祥菩萨言。汝今随顺往彼供养如来。慈氏菩萨言。不也妙吉祥。非我所供养如来。何以故。无有如来能供养者。如来即是真<a href=\"/remen/rufa.html\" class=\"keylink\" target=\"_blank\">如法</a>。真如法中无有二相。真如法者即是如来。妙吉祥菩萨问言。即此无二相。汝当云何说。慈氏答言。妙吉祥。烦恼一性及种种性。此说为二。若了一性即种种是无二法。若起分别此是烦恼此出<a href=\"/remen/shijian.html\" class=\"keylink\" target=\"_blank\">世间</a>。作是见者即为二相。又若分别此是持戒此非持戒。此声闻法此缘觉法。此是<a href=\"/remen/bushi.html\" class=\"keylink\" target=\"_blank\">布施</a>此非布施。此是正道此是邪道。此是须陀洹斯陀含阿那含阿罗汉。此是缘觉此是菩萨。此是如来应供正等正觉。此法断灭此法有想。此法决定此不决定。此法是智所知。此法为识所识。此证觉道此<a href=\"/remen/niepan.html\" class=\"keylink\" target=\"_blank\">涅盘</a>道。作如是等有分别者。皆为二相。于二相中随识所转。若能不起如是等相。是无二法。妙吉祥。若我以劫或以劫尽。说是无二法。假使辩才<a href=\"/remen/zhihui.html\" class=\"keylink\" target=\"_blank\">智慧</a>说不能尽。亦复不能知其边际。何以故。彼一切法离种种性。若中若边皆不可见亦不可得。妙吉祥菩萨言。大哉慈氏。汝已<a href=\"/remen/zhengde.html\" class=\"keylink\" target=\"_blank\">证得</a>无生法忍。故作是说。如是如是。假使若我以劫或以劫尽。说是无二法。亦非辩才智慧说所能尽。慈氏菩萨言。妙吉祥。莫于文字而生有想。彼一切法离诸文字。是无生相亦无所动</p><p>尔时妙吉祥菩萨。普告彼佛刹中诸菩萨言。善男子。汝等今者宜共往彼世尊释迦牟尼佛刹中瞻礼彼佛。及见百千俱胝那庾多诸菩萨众。随喜听受不思议境界正法</p><p>尔时有菩萨名辩积幢王。白妙吉祥菩萨言。如来无有可能见者。何故今言令我等往见佛如来。何等如来是可见者复以何义说名如来。何以故。如来非过去未来现在可得。彼一切法亦非三世皆悉空故。于空法中无能见者。如妙吉祥菩萨所言。如来有所见者。今云何见彼佛如来。为以何眼可观察耶。若以肉眼而能观者。肉眼即空。于空性中而无所见。若以天眼观如来者。天眼亦复是有得想。若非眼所观何名为见。是故我等今不能往。妙吉祥菩萨言。善男子。汝今若住不平等法。作是说者。于佛如来。即不能见亦非供养。汝今若住无所著相如实说者。于佛如来即有所见。亦有所往亦可供养。不着一切文字相故。亦复不离诸文字相。彼<a href=\"/remen/zixing.html\" class=\"keylink\" target=\"_blank\">自性</a>空。是故我于平等法中。作如是说。诸佛如来本清净故。如来亦复无所动转。汝等今者若住忍意应当往彼。若住非忍意亦当往彼。是时妙吉祥菩萨如是重复为诸菩萨方便宣说。彼菩萨众。以佛威神力故。即于诸法得无所住</p><p>尔时妙吉祥菩萨。复作是念。我今不应而独往彼娑婆世界。何以故。彼世界中。所有众生造不善业。少见少闻不生净信。我今当现种种色相及希有事而可往彼。令诸众生见已生信得未曾有。使其获得广大善利。即时妙吉祥菩萨作是念已。入于无垢普光三摩地。于是三摩地中。见无数百千菩萨摩诃萨而共围绕。所有大梵天王帝释天主。各执宝拂侍立左右。是时妙吉祥菩萨于一一毛孔中。出天莲华大如车轮。一一华中。有佛世尊结加趺坐。一一世尊执宝莲华。是时三千大千世界。所有众生得大快乐。妙吉祥菩萨即时普见一切众生。彼诸众生亦同得见妙吉祥菩萨。皆悉不退转于阿耨多罗三藐三菩提心</p><p>尔时妙吉祥菩萨见是相已出三摩地。从彼东方大宝佛刹。来此娑婆世界。随所经历诸佛刹土。悉现如是神通变化。普令一切获大利益。于其种种佛刹。皆见如来执宝莲华。各各为彼众生说法。或见佛刹。<a href=\"/remen/diyu.html\" class=\"keylink\" target=\"_blank\">地狱</a>众生现受苦者。佛为救度皆得离苦。及彼畜生饿鬼等趣互相食啖。极苦恼者亦皆离苦。乃至阎魔界中。现受一切苦恼众生。见佛各为如应说法。是诸众生。一一皆得远离苦恼。各各发趣阿耨多罗三藐三菩提心。有佛刹中。或见如来广为一切阿修罗众如应说法。各各得转阿修罗身。有佛刹中。或见如来住妙吉祥神通境界。为诸刹帝利大族<a href=\"/remen/poluomen.html\" class=\"keylink\" target=\"_blank\">婆罗门</a>大族长者大族。如应说法各获利益。或为四大王天诸天子众如应说法。谓诸天子言。汝等当知。彼一切行皆悉<a href=\"/remen/wuchang.html\" class=\"keylink\" target=\"_blank\">无常</a>。勿起意念谓究竟法。闻是法者皆获利益。有佛刹中。或见如来住妙吉祥神通境界。为三十三天帝释天主等诸天子众如应说法。亦复谓言。诸行无常非究竟法。诸有智者当如实知。不应于中作究竟想。闻是法者皆获利益。有佛刹中。或见如来住妙吉祥神通境界。为夜摩天诸天子众。知足天中诸天子众。化乐天中诸天子众。他化自在天中诸天子众。梵众天中诸天子众。梵辅天中诸天子众。大梵王天诸天子众。如是乃至色究竟天诸天子众。各各如应为其说法。闻所说法皆获利益。或见如来住妙吉祥神通境界。为诸初地菩萨摩诃萨众如应说法。或为二地。或为三地。或为四地。或为五地。或为六地。或为七地。或为八地。或为九地。或为十地诸大菩萨摩诃萨众。或为一生补处。当得成就阿耨多罗三藐三菩提者。各各如应说法。要使令增进住不退转。乃至普令圆满安住大涅盘界</p><p>尔时妙吉祥菩萨现如是等种种神变。随所经历诸佛刹土。一切众生见是相者。皆悉发于阿耨多罗三藐三菩提心。五百苾刍得诸漏尽心善解脱。八千菩萨得无生法忍。十千天子远离尘垢得<a href=\"/remen/fayan.html\" class=\"keylink\" target=\"_blank\">法眼</a>净。即时所得利益诸菩萨等。异口同音说伽陀曰</p><p>见是神通变化事一切具足未曾有</p><p>妙吉祥尊境界中一切众生得利益</p><p>尔时十方诸佛刹中。已来集会诸菩萨众。各各以神通力。见如是等大希有事。俱白世尊释迦牟尼佛言。今此三千大千世界光明普照。及希有事。是何神力所变化故。愿佛世尊为我等说</p><p>佛告诸菩萨摩诃萨言。善男子。汝等当知。有菩萨大士名妙吉祥。住不退转已得灌顶。从东方来欲入此会。是彼神通现斯瑞应。又善男子。若人得闻彼妙吉祥名字者。皆悉住于不退转心。况复得见甚为难事。是时世尊释迦牟尼佛为诸菩萨摩诃萨作是说时。彼妙吉祥菩萨即以神通来入佛会。到佛会已头面着地。礼世尊足。前前白佛。世尊释迦牟尼佛。少病少恼轻利调适得快乐不。我从东方大宝世界宝幢佛刹来此会中。礼近世尊听说正法</p><p>尔时普华幢天子在大会中。从座而起前白佛言。世尊。诸菩萨摩诃萨当修何法即得成就如妙吉祥神通事业最胜甚深辩才智慧</p><p>佛告普华幢天子言。若菩萨摩诃萨乐欲成就如是神通胜事业者。应当具足四种法门。何等为四。一者于甚深法随喜听受。二者广为他人说甚深法。三者随所闻法请问其义。四者闻已信解如理<a href=\"/remen/xiuxing.html\" class=\"keylink\" target=\"_blank\">修行</a>。是为四种。复有四法。应当具足。何等为四。一者于佛如来所说经法总持决定。二者于诸经法爱乐修习。三者于诸经法记念不忘。四者于诸经法广说<a href=\"/remen/liutong.html\" class=\"keylink\" target=\"_blank\">流通</a>。是为四种。复有四法。应当具足。何等为四。一者于正法门谛实听受。二者于说法师生尊重想。三者于持法人恭敬承事不生懈退。四者于说法师常所称赞长时无倦。是为四种。复有四法。应当具足。何等为四。所谓四心常当发起。一者平等心。二者柔软心。三者无懈心。四者无毒心。是为四种。若菩萨摩诃萨于如是等四种法门。随所修习。即得如是神通变化最胜事业。复能成就智慧辩才</p><p>尔时世尊说是四种法门时。五千菩萨得无生法忍。四千天子远离尘垢得法眼净。是诸菩萨及天子众得所利已。咸作是言。普愿众生。皆得安住诸佛境界。于正法门深生信解。所闻正法记念<a href=\"/remen/shouchi.html\" class=\"keylink\" target=\"_blank\">受持</a>。于未来世得大神通如妙吉祥。于诸佛刹变化自在</p><p>尔时普华幢天子。白妙吉祥菩萨言。菩萨从何所来至此佛会。所住佛刹其名何等。化主如来复何名字。时妙吉祥菩萨。告普华幢天子言。莫作是说。有所从来。何以故。天子当知。法界无来亦无所去。复无所行而无所住。一切无著。彼法界性。无所疑惑离诸戏论。天子。若言有来有去有所住者。是戏论法</p><p>尔时普华幢天子。及诸大众。闻妙吉祥菩萨说是法已。即时各各叹未曾有。异口同音说伽陀曰</p><p>最上希有妙吉祥从佛世尊所出生</p><p>具足神通诸法门闻者见者得利益</p><p>大士今现此诸相宣说甚深微妙法</p><p>我皆随喜得见闻咸于今日获大利</p><p>我等昔闻大名士今见神通妙色相</p><p>菩萨是大法光明出现一切诸<a href=\"/remen/fofa.html\" class=\"keylink\" target=\"_blank\">佛法</a></p><p>已能圆满一切行惭愧上服所<a href=\"/remen/zhuangyan.html\" class=\"keylink\" target=\"_blank\">庄严</a></p><p>自利利他妙吉祥最胜功德难思议</p><p>菩萨犹如世间父普摄一切为所归</p><p>开示涅盘方便门咸令众生到彼岸</p><p>菩萨犹如大师子一音能破诸外论</p><p>正法功德悉已圆一切染法皆清净</p><p>菩萨犹如世间地普能出生诸善法</p><p>复为最上大医王能救众生诸病苦</p><p>菩萨如月大清凉令诸热恼皆清净</p><p>复如日光大炽盛广照一切三摩地</p><p>菩萨大利大导师引示众生菩提道</p><p>常生广大慈愍心救度恶趣众生苦</p><p>菩萨常为所依怙了别一切众生心</p><p>一切智智妙法门普施众生令解脱</p><p>尔时世尊告普华幢天子及诸大众言。如是如是如汝所言。妙吉祥菩萨有是功德◎</p><p>佛说大乘不思议神通境界经卷上</p><p>佛说大乘不思议神通境界经 卷中</p><p>西天译经三藏朝奉大夫试光禄卿传法大师赐紫臣施护奉 诏译</p><p>◎尔时普华幢天子复白佛言。世尊。今此妙吉祥菩萨摩诃萨发菩提心为久近耶。佛言天子。此妙吉祥菩萨过于无量无边殑伽沙数劫。已发菩提心。天子。我今为汝及诸大众。略说其一。是时普华幢天子白佛言。世尊。愿为我等一切众会。如理宣说。佛言天子。过去度如微尘数劫。尔时此娑婆世界。有佛名普观清净音王如来应供正等正觉。出现于世。彼佛法中。有一苾刍名清净音。于彼法中<a href=\"/remen/chujia.html\" class=\"keylink\" target=\"_blank\">出家</a><a href=\"/remen/xiudao.html\" class=\"keylink\" target=\"_blank\">修道</a>得五神通。时彼苾刍。于四万二千岁中。以种种香华灯涂及众妙具。供养彼佛。种是善根。发于阿耨多罗三藐三菩提心。天子。于汝意云何。彼时清净音苾刍岂异人乎。即今妙吉祥菩萨摩诃萨是。汝等当知。此妙吉祥菩萨已于无量无边殑伽沙数佛世尊所。发菩提心。已度殑伽沙数众生。令住须陀洹斯陀含阿那含阿罗汉果。已度殑伽沙数众生。令住缘觉果。已度殑伽沙数众生。令住初地。乃至已度殑伽沙数众生。令住十地。妙吉祥菩萨如是广大种诸善根成就善法</p><p>复次天子。假使有人。满三千大千世界七宝布施如来。是人所获功德其数甚多。若复有人。闻此妙吉祥菩萨名字。恭敬受持乃至随喜称念者。当知是人福多于彼。又复天子。若三千大千世界所有众生。一一皆得须陀洹乃至阿罗汉果。是人得福甚多。若复有人。闻此妙吉祥菩萨名字。能受持者福多于彼。又若三千大千世界所有众生。一一皆悉得缘觉果。是人得福甚多。若复有人。闻此妙吉祥菩萨名字。能受持者福多于彼。何以故。若有人称赞受持诸佛名字。若复有人。称赞受持妙吉祥菩萨名字。如是二人所获功德等无有异</p><p>尔时普华幢天子。闻佛世尊作是说已。即与四万天子。合掌恭敬作如是言。善哉妙吉祥菩萨。甚善甚善。我等志诚归命<a href=\"/remen/dl.html\" class=\"keylink\" target=\"_blank\">顶礼</a>。彼诸天子发是言时。其声普遍三千大千世界。皆悉遥闻</p><p>尔时尊者大目干连闻是声已。来诣佛所前白佛言世尊。今此三千大千世界。皆得普闻赞叹音声。是何神力。现此希有不思议事</p><p>佛告大目干连言。汝今当知。是妙吉祥菩萨摩诃萨已住不退转。被大铠甲。最胜大士在此会中。诸天子等称赞彼名。是故音声普闻三千大千世界。大目干连。若有人随其方处。称赞受持此妙吉祥菩萨名字者。即时三千大千世界普皆震动</p><p>是时尊者大目干连复白佛言。希有世尊。此菩萨摩诃萨成就如是不思议事。被大铠甲勇猛<a href=\"/remen/jingjin.html\" class=\"keylink\" target=\"_blank\">精进</a>。成熟有情具诸佛法。世尊。若人以少善根。不能如是圆满具足大菩萨法</p><p>尔时世尊为大目干连说是法时。忽然出现大宝莲华。遍满娑婆世界。一一莲华大如车轮。其华各有种种色香。诸妙宝网以为庄严。于其华中有一莲华。而最出现高显妙好。一切众会皆悉睹见</p><p>尔时尊者阿难见其莲华殊妙庄严忽然出现。即白佛言世尊。云何此会先有是相。佛言阿难。汝今当观。不久即有六万菩萨摩诃萨众。从普遍光明世界吉祥德王佛刹中。而来此会。各各处其宝莲华上。结加趺坐。彼一莲华最高显者。当有菩萨名遍照藏。处其华上加趺而坐。是诸菩萨欲现空中故。先示此宝莲华相</p><p>尔时会中诸菩萨等。一切大众。咸共称赞得未曾有。各各合掌向空顶礼。是时于<a href=\"/remen/xukong.html\" class=\"keylink\" target=\"_blank\">虚空</a>中有梵王帝释。执宝莲华。围绕遍照藏菩萨摩诃萨。而此菩萨与诸大士。即时各各踊身虚空。高七多罗树。一切众会皆悉睹见。时诸菩萨于其空中雨众宝华。种种色香殊妙第一。以供养佛。华供养已。于虚空中出如是声。世尊。吉祥德王如来应供正等正觉。问讯世尊释迦牟尼如来。少病少恼轻利调适。得大快乐气力安不。吉祥德王如来如是置问。今遍照藏菩萨摩诃萨等。六万菩萨同来至此。礼近世尊。随喜听受不思议境界正法。尔时空中出是声已。遍照藏菩萨摩诃萨。及诸菩萨。即时各各从空而下。头面着地<a href=\"/remen/lifo.html\" class=\"keylink\" target=\"_blank\">礼佛</a>足已。住立佛前</p><p>尔时世尊知是事已。故复问言。遍照藏菩萨摩诃萨等。诸善男子。汝等今者何故至此。遍照藏菩萨白佛言。世尊。我等于普遍光明世界吉祥德王佛刹中。闻此娑婆世界世尊释迦牟尼如来。与诸菩萨大士而共集会。宣说不思议境界正法。我等欲见世尊及闻正法。以是因缘故来至此</p><p>尔时尊者大<a href=\"/remen/jiaye.html\" class=\"keylink\" target=\"_blank\">迦叶</a>在大会中前白佛言。世尊。普遍光明世界。吉祥德王佛刹。去此佛刹而不远耶。何故。此诸大士。于少时间速能至此。遍照藏菩萨。谓大迦叶言。尊者。汝若以自神通<a href=\"/remen/dingli.html\" class=\"keylink\" target=\"_blank\">定力</a>。往彼世界。至寿量尽。亦未能到。是故当知。彼佛世界如是远近</p><p>尔时佛告大迦叶言。去此世界。度如六十殑伽沙数佛刹。即到普遍光明世界。此诸菩萨以其最胜大神通力。速能至此。是时尊者大迦叶白佛言。世尊。我今乐欲往彼世界。遍照藏菩萨。即问尊者大迦叶言。尊者云何。于来去想有所动转。迦叶。汝于何法见有来去。汝谓色法有来去耶。受想行识有来去耶。大迦叶答言。善男子。色无来去。受想行识亦无来去。于定心中示来去相。若住定心即诸色不见。色无见故即不能得彼来去相。善男子。若住定心即得胜义法门</p><p>复次善男子。汝诸菩萨来此久耶。遍照藏答言。我来久近。如汝尊者所得漏尽证心解脱。大迦叶言。希有大士。得大神通。遍照藏言。即汝尊者。得心解脱亦云何久。大迦叶言。解脱已久。遍照藏言。如汝尊者得心解脱。当以何义说名为心。大迦叶言。汝善男子。亦云何说。遍照藏言。心有所缚何名解脱。大迦叶言。若如是者。汝善男子。有缚于心不名解脱。亦复不名解脱知见。遍照藏言。尊者大迦叶。心本无缚其何解脱。大迦叶言。若于无缚如实了知是即解脱。遍照藏言。尊者大迦叶。为用何心而了知耶。过去耶未来耶现在耶。若过去心彼已灭尽。若未来心当亦未至。若现在心今即无住。离此三世。复以何心而了知耶。大迦叶言。善男子。心法灭处非彼心分。遍照藏言。尊者大迦叶。即此心灭处而可了知耶。大迦叶言。若心灭处即不能知。遍照藏言。彼一切法皆如心灭。是故不能有所了知。大迦叶言。汝善男子。得大辩才随问能答。我今不能有是辩才。遍照藏言。尊者大迦叶。于汝意云何。所有辩才。若见若闻为有得耶。大迦叶言。无得无闻。何以故。缘生性故。遍照藏言。岂非一切法皆同如是耶。大迦叶言。善男子。诸法亦如是。遍照藏言。尊者大迦叶。于汝意云何。若见若闻。于其辩才能无断耶。大迦叶言。不坏亦不断。遍照藏言。尊者大迦叶。如是如是。菩萨辩才。随有所问而不断坏。迦叶当知。诸菩萨摩诃萨纵经劫数随问能答。所有辩才亦不断坏</p><p>尔时遍照藏菩萨。及尊者大迦叶。说是法时。五十万众生。皆发阿耨多罗三藐三菩提心。二百菩萨。得无生法忍</p><p>尔时尊者大迦叶白佛言。世尊。劝请世尊。为妙吉祥菩萨及大会众。如应说法。使其长夜得大利乐。而能决定证诸法性</p><p>尔时有菩萨名曰辩积。在大会中从座而起。白妙吉祥菩萨言。妙吉祥云何。尊者大迦叶。于法精进能善宣说。妙吉祥言。此大迦叶。于声闻法中已得<a href=\"/remen/wuwei.html\" class=\"keylink\" target=\"_blank\">无畏</a>。辩积菩萨言。此大迦叶。云何不住大乘法中。妙吉祥言。善男子。此大迦叶。亦非不能住大乘法。为于声闻法中得解脱故。辩积菩萨言。妙吉祥。云何名为声闻法。妙吉祥言。世尊释迦牟尼如来。于此娑婆世界。为诸众生说三乘法。何等为三。所谓声闻乘。缘觉乘。大乘。是名三乘。何以故。有诸众生。起劣精进而求解脱故。佛方便开示三乘。辩积菩萨言。妙吉祥。云何如来广说无量空解脱门。<a href=\"/remen/wuxiang.html\" class=\"keylink\" target=\"_blank\">无相</a>解脱门。无愿解脱门。妙吉祥言。善男子。如来以善方便。宣说无量空无相无愿解脱法门。令诸众生如理修行</p><p>尔时妙吉祥菩萨。为辩积菩萨。说是法时。会中所有天龙夜叉乾闼婆等。即时各各合掌恭敬。异口同音说伽陀曰</p><p>所有一切供养具宝衣宝器众庄严</p><p>妙吉祥尊所严身我今称赞功德聚◎</p><p>◎尔时普华幢天子复白佛言。世尊。此妙吉祥菩萨摩诃萨。最初于何佛世尊所。发菩提心。佛告普华幢天子言。汝今当知。过去度如殑伽沙数劫前。彼时有世界。名金焰光明。有佛出世。号无垢日焰光明如来应供正等正觉明行足善逝世间解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。十号具足。天子。彼佛寿量九百九十万俱胝那庾多数。为诸众生说三乘法。所谓声闻乘。缘觉乘。菩萨乘。时彼如来。初会说法。有八百四十万俱胝那庾多众生。住声闻乘得阿罗汉。诸漏已尽舍诸重担得大善利。诸有结缚皆悉已尽。正智无碍心善解脱。第二会说法时。有七十万俱胝那庾多苾刍。得阿罗汉。第三会说法时。有六百五十万俱胝那庾多苾刍。得阿罗汉。彼佛法中。二分苾刍苾刍尼优婆塞优婆夷众。二分菩萨摩诃萨众。彼诸菩萨一切皆是不退转者。皆悉证得无生法忍。普入无边三摩地门。圆满善法。复得无边陀罗尼门。如来为说不退转法轮。况复彼诸初发大乘心者。其数无量。是中亦有无量众生住缘觉者。天子。彼无垢日焰光明如来。以其无量无数相应行法。普摄众生。时彼金焰光明世界。多以黄金而用庄严。诸有楼阁殿堂众宝为柱。一切树林皆宝严饰。于其树间出妙音声。称赞甚深不思议法。所谓空声无相声无愿声。无性声无著声。无生声无起声。出如是等赞诸法声。其所出声一切众生闻者爱乐。彼佛灭后。正法住世满一千岁。天子。时彼金焰光明世界中。有转轮王名最胜辩才。为四洲主。是时彼王。于无垢日焰光明佛刹中。以其饮食衣服卧具幢幡宝盖诸妙供具。供养彼佛。及其佛刹所有一切声闻缘觉大菩萨众。如是供养满一俱胝岁。于彼佛所深种善根。彼转轮王种是善根时。即有八万四千众生。及王宫中有三百二十万后妃眷属。同发阿耨多罗三藐三菩提心。天子。彼最胜辩才转轮圣王。有其千子。先于声闻法中发生信解。后复发于阿耨多罗三藐三菩提心。证得无生法忍。尔时彼王有女。名曰大慧。具大辩才甚深信解。是时大慧。与七千二百宫女眷属。恭敬围绕。诣彼无垢日焰光明佛所。到佛所已。与诸眷属头面着地。礼彼佛足。时大慧女。以善根故。即发阿耨多罗三藐三菩提心。既发心已前白佛言。世尊。我欲趣求阿耨多罗三藐三菩提果。然我今者不能以此女人色相而取证彼阿耨多罗三藐三菩提。唯愿世尊。为我开示。有何法门如理修行。令我当得转女人身成男子相。速能取证阿耨多罗三藐三菩提果</p><p>尔时无垢日焰光明如来。即告大慧女言。汝善女人。当有一法。能具足者。即得转女人身成男子相。何等为一。所谓发起大菩提心。无等等心。一切<a href=\"/remen/sanjie.html\" class=\"keylink\" target=\"_blank\">三界</a>最胜上心。乃至一切声闻缘觉起随顺心。复有一法。若具足者。即得转女人身成男子相。何等为一。所谓于诸如来。常所作意而不远离。听受正法无所厌倦。大慧。复有十法。若具足者。即得转女人身成男子相。何等为十。所谓十善业道。应当圆满。即得慈行成就。又复长时。受学无懈。听法无懈。亲近法师亦复无懈。若能圆满如是等法。即得转女人身成男子相</p><p>尔时彼佛说是法时。其大慧女。即于同来诸眷属前。转彼女身得成男子。即时大慧童子合掌恭敬前白佛言。世尊。我今已转女身。于佛法中乐欲出家。持苾刍戒。愿佛摄受。尔时彼佛。即告大慧童子言。善来苾刍。是时大慧。于<a href=\"/remen/shana.html\" class=\"keylink\" target=\"_blank\">刹那</a>间须发自落。<a href=\"/remen/jiasha.html\" class=\"keylink\" target=\"_blank\">袈裟</a>被身成苾刍相。威仪庠序如百腊者。即于会中。证得无生法忍。是时彼王所有诸子知是事已。生希有心。来入佛会皆求出家。佛即摄受。各各如应为说法要。尔时大慧苾刍。告诸王子言。我于今者得最上利。永不复起声闻之见。决定趣求阿耨多罗三藐三菩提果。修大悲行利益众生。汝等有发声闻心者。亦应如我发趣最上大菩提心。当于正中正道起修行想。时大慧苾刍。为诸王子如应说法。皆得不退转于阿耨多罗三藐三菩提</p><p>尔时世尊释迦牟尼佛。告普华幢天子言。彼无垢日焰光明佛刹中。最胜辩才转轮圣王。大慧童女者岂异人乎。即今妙吉祥菩萨摩诃萨是。彼王所有千童子众。今已成就阿耨多罗三藐三菩提果。现住说法<a href=\"/remen/jiaohua.html\" class=\"keylink\" target=\"_blank\">教化</a>众生。即千佛是。所谓</p><p>东方超过行如来。无边光明如来。普光如来。吉祥主如来。实相如来。宝上如来。宝明如来。宝幢如来。宝照明如来</p><p>南方最极高如来。大光明如来。无量寿如来。无量声如来。大名称如来。无边名称如来。宝光如来。清净无边寿如来。月相如来。月光如来。</p><p>西方无垢明如来。清净光如来。日明如来。无边宝最上如来。梵高如来。金色光明如来。梵自在王如来。龙自在王如来。一切宝华自在王如来。娑罗树王如来</p><p>北方坚固勇猛如来。离尘如来。吉祥藏光如来。无量香光如来。师子音王如来。大势力精进出生如来。妙高步如来。大宝聚如来。不退转轮如来。宝句义吉祥如来。普遍大日如来。胜得如来。如是等诸佛如来。种种名字。现在十方世界。说法教化众生</p><p>佛告普华幢天子言。如汝所问。此妙吉祥菩萨摩诃萨。于彼金焰光明世界无垢日焰光明佛所。最初发于阿耨多罗三藐三菩提心◎</p><p>佛说大乘不思议神通境界经卷中</p><p>佛说大乘不思议神通境界经 卷下</p><p>西天译经三藏朝奉大夫试光禄卿传法大师赐紫臣施护奉 诏译</p><p>◎佛告天子。此妙吉祥菩萨从是已后。复于七十二殑伽沙数佛世尊所发菩提心。最初有佛。名尸邻捺啰王如来应供正等正觉。出现世间。于彼佛所发菩提心。其后有佛。名宝光行吉祥。出现世间。其后有佛。名莲华上变化吉祥。出现世间。其后有佛。名清净宝吉祥。出现世间。其后有佛。名无边宝吉祥。出现世间。其后有佛。名大宝吉祥。出现世间。其后有佛。名虚空灯。出现世间。其后有佛。名大法王。出现世间。其后有佛。名众宝聚持妙色相。出现世间。其后有佛。名能仁主出现世间。其后有佛。名功德光明庄严吉祥。出现世间。其后有佛。名大光吉祥。出现世间。其后有佛。名无量光广大庄严。出现世间。其后有佛。名作变化云千音声王。出现世间。其后有佛。名最上日光吉祥。出现世间。其后有佛。名最上意。出现世间。其后有佛。名多种光明吉祥王。出现世间。如是等七十二殑伽沙数佛世尊所。发菩提心已。复于九十一劫中。值遇诸佛发菩提心。又复于火顶如来。众尊如来。作庄严如来。饮光如来。是诸如来所。皆发菩提心种诸善根。天子。此妙吉祥菩萨。能于如是无量无数佛世尊所。发菩提心。广大方便。种诸善根已。乃至最后于我现在如来应供正等正觉所。以神通变化作诸佛事</p><p>尔时普华幢天子前白佛言。世尊。一切众生欲种善根。若能于此广大正法。发信解心。听受读诵记念思惟。为人演说。当知是人。善得人身。善见诸佛。善闻正法。于其世间有所利益不空受食。世尊。而诸众生。云何当能于此正法发生信解</p><p>佛告普华幢天子言。汝今宜应以如是事问妙吉祥菩萨。彼当为汝如理宣说。是时普华幢天子。即白妙吉祥菩萨言。云何当得一切众生。于此正法能生信解。妙吉祥菩萨言。天子。无有法可生信解。彼一切法自性空故。无所生故。若法自性空无所生。当复于何而生信解</p><p>普华幢天子。复白妙吉祥菩萨言。愿为我等略说菩萨行法。妙吉祥言。天子当知。无行是菩萨行。又复一切法是菩萨行。普华幢天子言。云何一切法是菩萨行。妙吉祥菩萨言。天子当知。所言一切法者。谓<a href=\"/remen/sinianchu.html\" class=\"keylink\" target=\"_blank\">四念处</a>八正道五根五力七觉支。略说此等为菩萨行。若广说者其数无量。诸菩萨摩诃萨若得此法。是即名为真菩萨行。普华幢天子。白妙吉祥菩萨言。云何名为四念处。妙吉祥言。天子。若菩萨观身如虚空。不得身相。住平等法。如是名为身中身念处。若菩萨观诸受法内外中间俱不可得。皆悉空故。如是名为观受念处。若菩萨如实观心。于其名中无色可见。即不可得所观心相。如是名为心中心念处。若菩萨如实了知彼一切法。若善不善自性皆空。如是名为法中法念处。天子。此等名为四念处法</p><p>复次普华幢天子。白妙吉祥菩萨言。云何名为八正道法。妙吉祥菩萨言。若菩萨观一切法。非境界相。无二无分别。无少法可取。是名<a href=\"/remen/zhengjian.html\" class=\"keylink\" target=\"_blank\">正见</a>。若菩萨观一切法。离诸分别及诸疑惑。与无所观正行相应。是名正思惟。若菩萨观一切法自性真实。非有边非无边。皆悉平等。如实宣说。是名正语。若菩萨观一切法。离所作性而不可得。若如所作若非所作。皆悉平等。住如实义。是名正业。若菩萨知一切法本不相续。即于诸法无嗔无喜。亦无所著。安住真实平等法中。是名正命。若菩萨了一切法。无诸起作离种种相。于精进行如实相应。是名正精进。若菩萨于一切法不起诸念。了知诸业自性清净。住无所念。是名正念。若菩萨入一切法自性平等。于所缘相皆悉远离。毕竟观察了不可得。是名正定。天子。此等名为八正道法</p><p>复次普华幢天子。白妙吉祥菩萨言。云何名为五根。妙吉祥言。若菩萨了一切法本无所生。自性真实无进无退。平等法中如实信解。是名信根。若菩萨。于一切法心无爱乐。离远近想住真实性。是名精进根。若菩萨。于一切法非所作意。以所缘相离种种性。由性离故诸念不生。是名念根。若菩萨。于一切法。无所念无所得。正定相应。是名定根。若菩萨。于一切法。离所生相及不生相。谛观诸法自性皆空。是名慧根。天子。此等名为五根</p><p>复次普华幢天子。白妙吉祥菩萨言。云何名为五力。妙吉祥言。若菩萨于一切法不起种种虚妄分别。是名信力。若菩萨于一切法而能请问如实胜义。名精进力。若菩萨于一切法离诸失念正念相应。是名念力。若菩萨于出世法心无懈倦。是名定力。若菩萨于诸业报净信不坏。是名慧力。天子。此等名为五力</p><p>复次普华幢天子白妙吉祥菩萨言。云何名为七觉支。妙吉祥言。若菩萨了一切行本无所生。于喜乐法观真实性。是名喜觉支。若菩萨于一切法无爱着心。于所缘相观不可得。是名轻安觉支。若菩萨见一切法自性无念无所作意。是名念觉支。若菩萨若一切法求种种相了不可得。记诸善法如实出生。是名择法觉支。若菩萨观三界性不取三界相。是名精进觉支。若菩萨观心无所得。即于一切法亦无所觉了。是名定觉支。若菩萨知一切法本无所依即无所住。复无所生亦无所觉。是故一切法无所观不可得住平等舍。是名舍觉支。天子。此等名为七觉支法</p><p>如是略说。四念处八正道五根五力七觉支法。此诸法门。若菩萨所修为菩萨行。声闻所修为声闻行。假使若有净行诸婆罗门能修习者。即得解诸怨结除灭棘刺息诸烦恼。远离病苦不生怖畏。顺向佛道住佛种姓。若诸<a href=\"/remen/shamen.html\" class=\"keylink\" target=\"_blank\">沙门</a>多闻<a href=\"/remen/fozi.html\" class=\"keylink\" target=\"_blank\">佛子</a>修此法者。即得超越<a href=\"/remen/lunhui.html\" class=\"keylink\" target=\"_blank\">轮回</a>到于彼岸。离诸尘垢得无相身。去除重担到无畏处获大快乐。若诸菩萨于此法门。如实观想如理修行得具足已。是诸菩萨于天上人间。应受广大信施供养。天子。是故诸菩萨于其世间随诸方处。不空受食有大利益。又复若欲出度轮回。破诸魔众摧伏外道。吹大法螺击大法鼓。转大法轮立大法幢。解脱众苦得大<a href=\"/remen/niepan.html\" class=\"keylink\" target=\"_blank\">涅槃</a>。当于如是胜妙法门如理修行。天子。如前所问菩萨<a href=\"/remen/xingzhe.html\" class=\"keylink\" target=\"_blank\">行者</a>。此一切法是菩萨行</p><p>尔时妙吉祥菩萨摩诃萨。为普华幢天子说是法时。会中有三万二千天子。闻已信解住法平等。即时雨天曼陀罗华。摩诃曼陀罗花。及众妙花。住虚空中。供养世尊及妙吉祥菩萨。花供养已。作如是言。我等今者于佛法中。暂得闻此菩萨行法。尚获如是最胜利益。况复有人于此正法能一心听。生净信解如理修行。当知是人顺向佛道。如妙吉祥神通具足</p><p>尔时普华幢天子复白佛言。世尊。今此正法于后末世。欲使广大宣通流布。唯愿世尊。以威神力加持护念。佛告普华幢天子言。如是如是。诸佛如来而自知时</p><p>尔时世尊普遍观察诸众会已。作如是言。诸善男子。汝等众中。谁当能于无数百千俱胝那庾多劫。持佛菩提护助正法</p><p>尔时会中有三十二俱胝大菩萨众。异口同音俱白佛言。世尊。我等于佛住世及涅槃后。以佛神力而能持佛菩提护助正法</p><p>复次会中有梵天子。名胜思惟。从座而起。前白佛言。世尊。诸菩萨摩诃萨。于何福蕴修习具足。当能于此甚深正法。受持读诵为人演说广大流布。佛告胜思惟梵天子言。若菩萨摩诃萨。于佛如来所有十力。修习具足勇猛坚固证得无生法忍者。当知是人即能持佛菩提护助正法</p><p>尔时胜思惟梵天子复白佛言。世尊。如我解佛所说义。今此不思议境界正法。若有人闻不能发生清净信解者。我知是人非为大士。于正法门而不相应。是故世尊不为授记</p><p>佛言。梵天子。如汝所说如是如是</p><p>尔时慈氏菩萨摩诃萨。从他方界还来佛会。与妙吉祥菩萨摩诃萨俱白佛言。世尊。今此正法。于后五百岁中。唯愿世尊。以威神力加持护念。使令正法广大流布。于其世间利益安乐一切众生。而诸魔众欲生破坏不得其便</p><p>尔时世尊当欲加持护念此正法故。于其左右重复观察一切众会。即时十方如殑伽沙数。所有佛刹六种震动。而彼十方如殑伽沙数。现住说法诸佛世尊。知是事已亦各以其神力。加持护念此正法门</p><p>尔时帝释天主前白佛言。希有世尊。今此甚深不可思议境界正法。诸佛如来神通威力所加持故。世尊。于后末世城邑聚落所在方处。若有善男子。广为他人说此正法者。我当与诸眷属往诣彼法师所。密加护之使其精进。处师子座勇猛无畏。不令诸魔伺得其便。我今复以秘密大明当为作护。即说大明曰</p><p>怛[宁*也](切身)他(引一句)嗢契(二)目契(三)苏目契(四)钵啰(二合)摩哩那(二合)偁(五)畔惹(仁左切下同)偁(六)三畔惹偁(七)嚩哩沙(二合)砌(引)那偁(八)味怛啰(二合)嚩帝末没提(二合引九)世尊。若诸方处有说法师。我当于其左右密诵此明结金刚持印而为加护。使得正法广大流通</p><p>尔时三十三天中有一天子。名虞钵迦。生天未久来此佛会处虚空中。得闻正法见希有事。即时雨天曼陀罗华。摩诃曼陀罗花等。种种妙花。及诸广大殊妙珍宝。供养世尊并妙吉祥菩萨及所说法。作如是等诸供养已。从空而下绕佛三匝头面着地礼世尊足。持真珠鬘五百肘量。其鬘复以一切妙宝而为庄严。奉上世尊作如是言。希有世尊。今此广大甚深正法。于后末世。能与众生多所<a href=\"/remen/154932.html\" class=\"keylink\" target=\"_blank\">饶益</a>。若有善男子等。于城邑聚落及诸方处受持此法者。当知是人从佛所生。持佛菩提转大法轮</p><p>尔时佛告虞钵迦天子言。如汝所说如是如是。若后末世有善男子。能于城邑聚落及诸方处。持此法者。我说是人从佛所生。持佛菩提转大法轮。尔时世尊告妙吉祥菩萨摩诃萨言。汝当受持此不思议境界正法。又复告言。汝当受持此不思议境界正法。于后末世广大流布不令断绝。使诸众生得大利乐</p><p>妙吉祥菩萨白佛言。世尊。如<a href=\"/\" class=\"keylink\" target=\"_blank\">佛教</a>旨我当奉持。如佛教旨我当奉持。若佛住世及涅槃后。正法所住五百岁中。乃至最后法欲灭时。以佛如来所加持力。我当护助宣通流布。若有善男子等为人演说此正法时。我当往彼人所。隐我身相而不出现。听受彼人所说正法。如是随喜展转称赞</p><p>尔时世尊告尊者阿难言。汝当受持此正法门。广大为人宣布演说。阿难。若诸众生。受持读诵此正法门一四句偈者。当知是人决定成就阿耨多罗三藐三菩提果。常为诸佛共所观察阿难。正使有人以十方一切诸佛刹土满中珍宝。供养诸佛所获福蕴。不如有人于此正法。发生净信听受读诵。而此福蕴无量无边。尔时尊者阿难白佛言。世尊。此经何名。我当云何奉持。佛告阿难。是经名为不思议境界正法。亦名普华幢天子所问。亦名妙吉祥菩萨游戏神通。亦名如来秘密法印。亦名不退转法门。如是受持。佛说此经已。妙吉祥等诸大菩萨。及普华幢天子。乃至世间天人阿修罗乾闼婆等一切大众。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p></div>"
}]