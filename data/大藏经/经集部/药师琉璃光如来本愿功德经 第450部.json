[{
    "title": "药师琉璃光如来本愿功德经 第450部",
    "author": "玄奘法师",
    "html": "<div class=\"B1_text\"><p>药师琉璃光如来本愿<a href=\"/remen/gongde.html\" class=\"keylink\" target=\"_blank\">功德</a>经</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>法师玄奘奉 诏译</p><p>如是我闻。一时薄伽梵游化诸国至广严城住乐音树下。与大苾刍众八千人俱。菩萨摩诃萨三万六千。及国王大臣<a href=\"/remen/poluomen.html\" class=\"keylink\" target=\"_blank\">婆罗门</a><a href=\"/wenda/jushi/\" class=\"keylink\" target=\"_blank\">居士</a>。天龙药叉人非人等。无量大众恭敬围绕而为<a href=\"/remen/shuofa.html\" class=\"keylink\" target=\"_blank\">说法</a></p><p>尔时曼殊室利法王子。承佛威神从座而起偏袒一肩右膝着地。向薄伽梵曲躬合掌白言。<a href=\"/remen/shizun.html\" class=\"keylink\" target=\"_blank\">世尊</a>。惟愿演说如是相类诸佛名号及本大愿殊胜功德。令诸闻者<a href=\"/remen/yezhang.html\" class=\"keylink\" target=\"_blank\">业障</a>销除。为欲利乐像法转时诸有情故</p><p>尔时世尊赞曼殊室利童子言。善哉善哉曼殊室利。汝以大悲劝请我说诸佛名号本愿功德。为拔业障所缠有情。利益安乐像法转时诸有情故。汝今谛听极善思惟。当为汝说。曼殊室利言。唯然愿说。我等乐闻佛告曼殊室利。东方去此过十殑伽沙等佛土。有世界名净琉璃。<a href=\"/remen/fohao.html\" class=\"keylink\" target=\"_blank\">佛号</a>药师琉璃光如来应正等觉明行<a href=\"/remen/yuanman.html\" class=\"keylink\" target=\"_blank\">圆满</a>善逝<a href=\"/remen/shijian.html\" class=\"keylink\" target=\"_blank\">世间</a>解无上丈夫调御士<a href=\"/remen/tianren.html\" class=\"keylink\" target=\"_blank\">天人</a>师佛薄伽梵。曼殊室利。彼佛世尊药师琉璃光如来。本行<a href=\"/remen/pusadao.html\" class=\"keylink\" target=\"_blank\">菩萨道</a>时发十二大愿。令诸有情所求皆得</p><p>第一大愿。愿我来世得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>时。自身光明炽然。照曜无量无数无边世界。以三十二大丈夫相八十随好<a href=\"/remen/zhuangyan.html\" class=\"keylink\" target=\"_blank\">庄严</a>其身。令一切有情如我无异</p><p>第二大愿。愿我来世得菩提时。身如琉璃内外明彻净无瑕秽。光明广大功德巍巍。身善安住焰网庄严过于日月。幽冥<a href=\"/remen/zhongsheng.html\" class=\"keylink\" target=\"_blank\">众生</a>悉蒙开晓。随意所趣作诸事业</p><p>第三大愿。愿我来世得菩提时。以无量无边<a href=\"/remen/zhihui.html\" class=\"keylink\" target=\"_blank\">智慧</a>方便。令诸有情皆得无尽。所受用物。莫令众生有所乏少</p><p>第四大愿。愿我来世得菩提时。若诸有情行邪道者。悉令安住菩提道中。若行声闻独觉乘者。皆以大乘而安立之</p><p>第五大愿。愿我来世得菩提时。若有无量无边有情。于我法中<a href=\"/remen/xiuxing.html\" class=\"keylink\" target=\"_blank\">修行</a>梵行。一切皆令得不缺戒具三聚戒。设有毁犯闻我名已。还得清净不堕恶趣</p><p>第六大愿。愿我来世得菩提时。若诸有情。其身下劣诸根不具。丑陋顽愚盲聋喑痖挛躄背偻白癞癫狂种种病苦。闻我名已一切皆得端正黠慧。诸根完具无诸疾苦</p><p>第七大愿。愿我来世得菩提时。若诸有情。众病逼切无救无归无医无药无亲无家贫穷多苦。我之名号一经其耳。众病悉得除身心安乐。家属资具悉皆丰足。乃至<a href=\"/remen/zhengde.html\" class=\"keylink\" target=\"_blank\">证得</a>无上菩提</p><p>第八大愿。愿我来世得菩提时。若有女人。为女百恶之所逼恼。极生厌离愿舍女身。闻我名已一切皆得转女成男具丈夫相。乃至证得无上菩提</p><p>第九大愿。愿我来世得菩提时。令诸有情。出魔罥网。<a href=\"/remen/jietuo.html\" class=\"keylink\" target=\"_blank\">解脱</a>一切外道缠缚。若堕种种恶见稠林。皆当引摄置于<a href=\"/remen/zhengjian.html\" class=\"keylink\" target=\"_blank\">正见</a>。渐令修习诸菩萨行速证无上正等菩提</p><p>第十大愿。愿我来世得菩提时。若诸有情。王法所录。缧缚鞭挞系闭牢狱或当刑戮。及余无量灾难凌辱悲愁煎迫。身心受苦。若闻我名。以我福德威神力故。皆得解脱一切忧苦</p><p>第十一大愿。愿我来世得菩提时。若诸有情。饥渴所恼。为求食故造诸恶业。得闻我名专念<a href=\"/remen/shouchi.html\" class=\"keylink\" target=\"_blank\">受持</a>。我当先以上妙饮食饱足其身。后以法味。毕竟安乐而建立之</p><p>第十二大愿。愿我来世得菩提时。若诸有情。贫无衣服。蚊虻寒热昼夜逼恼。若闻我名专念受持。如其所好即得种种上妙衣服。亦得一切宝庄严具华鬘涂香鼓乐众伎。随心所玩皆令满足</p><p>曼殊室利。是为彼世尊药师琉璃光如来应正等觉行菩萨道时所发十二微妙上愿</p><p>复次曼殊室利。彼世尊药师琉璃光如来行菩萨道时。所发大愿及彼佛土功德庄严。我若一劫若一劫余说不能尽。然彼佛土一向清净无有女人。亦无恶趣及苦音声。琉璃为地。金绳界道。城阙宫阁轩窓罗网皆七宝成。亦如西方<a href=\"/remen/jileshijie.html\" class=\"keylink\" target=\"_blank\">极乐世界</a>。功德庄严等无差别。于其国中有二菩萨摩诃萨。一名日光遍照。二名月光遍照。是彼无量无数菩萨众之上首。悉能持彼世尊药师琉璃光如来<a href=\"/remen/zhengfa.html\" class=\"keylink\" target=\"_blank\">正法</a>宝藏。是故曼殊室利诸有<a href=\"/remen/xinxing1.html\" class=\"keylink\" target=\"_blank\">信心</a>善男子善女人等。应当愿生彼佛世界</p><p>尔时世尊复告曼殊师利童子言。曼殊室利。有诸众生。不识<a href=\"/remen/shane.html\" class=\"keylink\" target=\"_blank\">善恶</a>唯怀贪吝。不知<a href=\"/remen/bushi.html\" class=\"keylink\" target=\"_blank\">布施</a>及施<a href=\"/remen/guobao.html\" class=\"keylink\" target=\"_blank\">果报</a>。愚痴无智阙于信根。多聚财宝勤加守护。见乞者来其心不喜。设不获已而行施时。如割身肉深生痛惜。复有无量悭贪有情。积集资财。于其自身尚不受用。何况能与父母妻子奴婢作使及来乞者。彼诸有情从此命终。生饿鬼界或傍生趣。由昔人间曾得暂闻药师琉璃光如来名故。念在恶趣。暂得忆念彼如来名。即于念时从彼处没还生人中。得<a href=\"/remen/suming.html\" class=\"keylink\" target=\"_blank\">宿命</a>念畏恶趣苦不乐欲乐。好行惠施赞叹施者。一切所有悉无贪惜。渐次尚能以头目手足血肉身分施来求者。况余财物</p><p>复次曼殊室利。若诸有情。虽于如来受诸学处。而破尸罗。有虽不破尸罗而破轨则。有于尸罗轨则虽得不坏然毁正见。有虽不毁正见而弃多闻于佛所说契经深义不能解了。有虽多闻而增上慢。由增上慢覆蔽心故。自是非他嫌谤正法为魔伴党。如是愚人自行邪见。复令无量俱胝有情堕大险坑。此诸有情。应于<a href=\"/remen/diyu.html\" class=\"keylink\" target=\"_blank\">地狱</a>傍生鬼趣<a href=\"/remen/liuzhuan.html\" class=\"keylink\" target=\"_blank\">流转</a>无穷。若得闻此药师琉璃光如来名号。便舍恶行修诸善法。不堕恶趣。设有不能舍诸恶行修<a href=\"/remen/xingshan.html\" class=\"keylink\" target=\"_blank\">行善</a>法。堕恶趣者。以彼如来本愿威力。令其现前暂闻名号。从彼命终还生人趣。得正见<a href=\"/remen/jingjin.html\" class=\"keylink\" target=\"_blank\">精进</a>善调意乐。便能舍家趣于非家如来法中。受持学处无有毁犯。正见多闻解甚深义。离增上慢不谤正法。不为魔伴。渐次修行诸菩萨行速得圆满</p><p>复次曼殊室利。若诸有情悭贪嫉妒自赞毁他。当堕三恶趣中。无量千岁受诸剧苦。受剧苦已。从彼命终来生人间。作牛马驼驴。恒被鞭挞。饥渴逼恼。又常负重随路而行。或得为<a href=\"/remen/rensheng.html\" class=\"keylink\" target=\"_blank\">人生</a>居下贱。作人奴婢受他驱役。恒不<a href=\"/remen/zizai.html\" class=\"keylink\" target=\"_blank\">自在</a>。若昔人中。曾闻世尊药师琉璃光如来名号。由此善因今复忆念至心归依以佛神力众苦解脱。诸根聪利智慧多闻。恒求胜法常遇善友。永断魔罥破无明[谷-禾+卵]。竭<a href=\"/remen/fannao.html\" class=\"keylink\" target=\"_blank\">烦恼</a>河解脱一切生老病死忧愁苦恼</p><p>复次曼殊室利。若诸有情好憙乖离更相斗讼恼乱自他。以身语意造作增长种种恶业。展转常为不<a href=\"/remen/154932.html\" class=\"keylink\" target=\"_blank\">饶益</a>事。互相谋害。告召山林树冢等神。杀诸众生取其血肉祭祀药叉罗刹娑等。书怨人名作其形像以恶咒术而咒咀之。厌媚蛊道咒起尸鬼。令断彼命及坏其身。是诸有情若得闻此药师琉璃光如来名号彼诸恶事悉不能害。一切展转皆起慈心。利益安乐无损恼意及嫌恨心。各各欢悦于自所受生于喜足。不相侵凌互为饶益</p><p>复次曼殊室利。若有<a href=\"/remen/sizhong.html\" class=\"keylink\" target=\"_blank\">四众</a>苾刍苾刍尼邬波索迦邬波斯迦。及余净信善男子善女人等。有能受持八分斋戒。或经一年或复三月受持学处。以此善根愿生西方极乐世界无量寿佛所。听闻正法而未定者。若闻世尊药师琉璃光如来名号。临命终时有八菩萨。乘<a href=\"/remen/shentong.html\" class=\"keylink\" target=\"_blank\">神通</a>来示其道路。即于彼界种种杂色众宝华中自然化生。或有因此生于天上。虽生天中而本善根亦未穷尽。不复更生诸余恶趣。天上寿尽还生人间。或为轮王统摄四洲。威德自在安立无量百千有情于十善道。或生刹帝利婆罗门居士大家。多饶财宝仓库盈溢。形相端严眷属具足。聪明智慧。勇健威猛如大力士。若是女人得闻世尊药师如来名号至心受持。于后不复更受女身</p><p>尔时曼殊室利童子白佛言。世尊我当誓于像法转时。以种种方便。令诸净信善男子善女人等得闻世尊药师琉璃光如来名号。乃至睡中亦以佛名<a href=\"/remen/juewu.html\" class=\"keylink\" target=\"_blank\">觉悟</a>其耳。世尊若于此经受持读诵。或复为他演说开示。若自书若教人书。恭敬尊重以种种花香涂香末香<a href=\"/remen/shaoxiang.html\" class=\"keylink\" target=\"_blank\">烧香</a>花鬘璎珞幡盖伎乐而为<a href=\"/remen/gongyang.html\" class=\"keylink\" target=\"_blank\">供养</a>。以五色彩作囊盛之。扫<a href=\"/remen/sajing.html\" class=\"keylink\" target=\"_blank\">洒净</a>处敷设高座而用安处。尔时四大天王与其眷属及余无量百千天众。皆诣其所供养守护。世尊若此经宝流行之处。有能受持。以彼世尊药师琉璃光如来本愿功德及闻名号。当知是处无复横死。亦复不为诸恶鬼神夺其精气。设已夺者还得如故。身心安乐</p><p>佛告曼殊室利。如是如是如汝所说。曼殊室利。若有净信善男子善女人等。欲供养彼世尊药师琉璃光如来者。应先造立彼佛形像敷清净座而安处之。散种种花烧种种香。以种种幢幡庄严其处。七日七夜受持八分斋戒。食清净食澡浴香洁着新净衣。应生无垢浊心无怒害心。于一切有情起利益安乐慈悲喜舍平等之心。鼓乐歌赞右绕佛像。复应念彼如来本愿功德读诵此经思惟其义演说开示。随所乐求一切皆遂。求长寿得长寿。求富饶得富饶。求官位得官位。求男女得男女。若复有人忽得恶梦。见诸恶相或怪鸟来集。或于住处百怪出现。此人若以众妙资具。恭敬供养彼世尊药师琉璃光如来者。恶梦恶相诸不吉祥皆悉隐没不能为患。或有水火刀毒悬崄恶象师子虎狼熊罴毒蛇恶蝎蜈蚣蚰蜓蚊虻等怖。若能至心忆念彼佛恭敬供养。一切怖畏皆得解脱。若他国侵扰盗贼反乱。忆念恭敬彼如来者亦皆解脱</p><p>复次曼殊室利。若有净信善男子善女人等。乃至尽形不事余天。惟当一心归<a href=\"/remen/fofa.html\" class=\"keylink\" target=\"_blank\">佛法</a>僧受持禁戒。若<a href=\"/remen/wujie.html\" class=\"keylink\" target=\"_blank\">五戒</a><a href=\"/remen/shijie.html\" class=\"keylink\" target=\"_blank\">十戒</a>菩萨四百戒苾刍二百五十戒苾刍尼五百戒。于所受中或有毁犯怖堕恶趣。若能专念彼佛名号恭敬供养者。必定不受三恶趣生。或有女人临当产时受于极苦。若能至心称名礼赞恭敬供养彼如来者。众苦皆除。所生之子身分具足。形色端正见者<a href=\"/remen/huanxi.html\" class=\"keylink\" target=\"_blank\">欢喜</a>。利根聪明安隐少病无有非人夺其精气</p><p>尔时世尊告阿难言。如我称扬彼佛世尊药师琉璃光如来所有功德。此是诸佛甚深行处难可解了。汝为信不。阿难白言。大德世尊。我于如来所说契经不生疑惑。所以者何。一切如来身语意业无不清净。世尊。此日月轮可令堕落妙高山王可使倾动。诸佛所言无有异也。世尊。有诸众生信根不具。闻说诸佛甚深行处。作是思惟。云何但念药师琉璃光如来一佛名号便获尔所功德胜利。由此不信反生诽谤。彼于长夜失大利乐堕诸恶趣流转无穷。佛告阿难。是诸有情。若闻世尊药师琉璃光如来名号。至心受持不生疑惑。堕恶趣者无有是处。阿难。此是诸佛甚深所行难可信解。汝今能受。当知皆是如来威力。阿难。一切声闻独觉及未登地诸菩萨等。皆悉不能如实信解。惟除一生所系菩萨。阿难。人身难得。于<a href=\"/remen/sanbao.html\" class=\"keylink\" target=\"_blank\">三宝</a>中信敬尊重亦难可得。得闻世尊药师琉璃光如来名号复难于是。阿难。彼药师琉璃光如来无量菩萨行。无量善巧方便。无量广大愿。我若一劫若一劫余而广说者。劫可速尽。彼佛<a href=\"/remen/xingyuan.html\" class=\"keylink\" target=\"_blank\">行愿</a>善巧方便无有尽也</p><p>尔时众中有一菩萨摩诃萨。名曰救脱。即从座起偏袒右肩。右膝着地曲躬合掌。而白佛言。大德世尊。像法转时。有诸众生。为种种患之所困厄。长病羸瘦不能饮食。喉唇干燥见诸方暗。死相现前。父母亲属朋友知识啼泣围绕。然彼自身卧在本处。见琰魔使引其<a href=\"/remen/shenshi.html\" class=\"keylink\" target=\"_blank\">神识</a>至于琰魔法王之前。然诸有情有俱生神。随其所作若罪若福皆具书之。尽持授与琰魔法王。尔时彼王推问其人。算计所作随其罪福而处断之。时彼病人亲属知识。若能为彼归依世尊药师琉璃光如来。请诸众僧转读此经。然七层之灯悬五色续命神幡。或有是处彼识得还。如在梦中明了自见。或经七日或二十一日或三十五日或四十九日。彼识还时。如从梦觉皆自忆知善不善业所得果报。由自证见业果报故。乃至命难亦不造作诸恶之业。是故净信善男子善女人等。皆应受持药师琉璃光如来名号。随力所能恭敬供养</p><p>尔时阿难问救脱菩萨曰。善男子。应云何恭敬供养彼世尊药师琉璃光如来。续命幡灯复云何造。救脱菩萨言。大德。若有病人欲脱病苦。当为其人。七日七夜受持八分斋戒。应以饮食及余资具。随力所办供养苾刍僧。昼夜六时<a href=\"/remen/libai.html\" class=\"keylink\" target=\"_blank\">礼拜</a>供养彼世尊药师琉璃光如来。读诵此经四十九遍。然四十九灯。造彼如来形像七躯。一一像前各置七灯。一一灯量大如车轮。乃至四十九日光明不绝。造五色彩幡长四十九搩手。应放杂类众生至四十九。可得过度危厄之难。不为诸横恶鬼所持</p><p>复次阿难。若刹帝利灌顶王等。灾难起时。所谓人众疾疫难。他国侵逼难。自界叛逆难。星宿变怪难。日月薄蚀难。非时风雨难。过时不雨难。彼刹帝利灌顶王等。尔时应于一切有情起慈悲心赦诸系闭依前所说供养之法供养彼世尊药师琉璃光如来。由此善根及彼如来本愿力故。令其国界即得安隐。风雨顺时谷稼成熟。一切有情无病欢乐。于其国中。无有暴虐药叉等神恼有情者。一切恶相皆即隐没。而刹帝利灌顶王等。<a href=\"/remen/shouming.html\" class=\"keylink\" target=\"_blank\">寿命</a>色力无病自在皆得增益。阿难若帝后妃主储君王子大臣辅相中宫釆女百官黎庶。为病所苦及余厄难。亦应造立五色神旛然灯续明。放诸<a href=\"/remen/shengming.html\" class=\"keylink\" target=\"_blank\">生命</a>。散杂色华烧众名香。病得除愈众难解脱</p><p>尔时阿难问救脱菩萨言。善男子。云何已尽之命而可增益。救脱菩萨言。大德。汝岂不闻如来说有九横死耶。是故劝造续命幡灯修诸福德。以修福故尽其寿命不经苦患。阿难问言。九横云何。救脱菩萨言。有诸有情。得病虽轻然无医药及看病者。设复遇医授以非药。实不应死而便横死。又信世间邪魔外道妖[萨/女]之师。妄说祸福便生恐动。心不自正卜问觅祸。杀种种众生解奏神明呼诸魍魉请乞福祐欲冀延年。终不能得。愚痴迷惑信邪倒见。遂令横死入于地狱无有出期。是名初横。二者横被王法之所诛戮。三者畋猎嬉戏。耽淫嗜酒放逸无度。横为非人夺其精气。四者横为火焚。五者横为水溺。六者横为种种恶兽所啖。七者横堕山崖。八者横为毒药厌祷咒咀起尸鬼等之所中害。九者饥渴所困不得饮食而便横死。是为如来略说横死有此九种。其余复有无量诸横难可具说</p><p>复次阿难。彼琰魔王主领世间名籍之记。若诸有情不孝五逆破辱三宝坏君臣法毁于信戒。琰魔法王随罪轻重考而罚之。是故我今劝诸有情然灯造幡<a href=\"/remen/fangsheng.html\" class=\"keylink\" target=\"_blank\">放生</a>修福。令度苦厄不遭众难</p><p>尔时众中有十二药叉大将俱在会坐。所谓</p><p>宫毗罗大将伐折罗大将</p><p>迷企罗大将安底罗大将</p><p>頞儞罗大将珊底罗大将</p><p>因达罗大将波夷罗大将</p><p>摩虎罗大将真达罗大将</p><p>招杜罗大将毗羯罗大将</p><p>此十二药叉大将。一一各有七千药叉以为眷属。同时举声白佛言。世尊。我等今者蒙佛威力。得闻世尊药师琉璃光如来名号。不复更有恶趣之怖。我等相率皆同一心。乃至尽形归佛法僧。誓当荷负一切有情为作义利饶益安乐。随于何等村城国邑空闲林中。若有流布此经或复受持药师琉璃光如来名号恭敬供养者。我等眷属卫护是人。皆使解脱一切苦难。诸有愿求悉令满足。或有疾厄求度脱者。亦应读诵此经以五色缕结我名字得如愿已然后解结</p><p>尔时世尊赞诸药叉大将言。善哉善哉大药叉将。汝等念报世尊药师琉璃光如来恩德者。常应如是利益安乐一切有情</p><p>尔时阿难白佛言。世尊。当何名此法门我等云何奉持。佛告阿难。此法门名说药师琉璃光如来本愿功德。亦名说十二神将饶益有情结愿神咒。亦名拔除一切业障。应如是持。时薄伽梵说是语已。诸菩萨摩诃萨及大声闻。国王大臣婆罗门居士。天龙药叉揵达缚阿素洛揭路荼紧捺洛莫呼洛伽人非人等。一切大众闻佛所说。皆大欢喜信受奉行药师琉璃光如来本愿功德经</p></div>"
}]