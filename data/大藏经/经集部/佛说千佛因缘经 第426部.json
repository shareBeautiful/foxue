[{
    "title": "佛说千佛因缘经 第426部",
    "author": "鸠摩罗什 译",
    "html": "<div class=\"B1_text\"><p>　　佛说千佛<a href=\"/remen/yinyuan1.html\" class=\"keylink\" target=\"_blank\">因缘</a>经</p><p>　　后秦龟兹国<a href=\"/remen/sanzang.html\" class=\"keylink\" target=\"_blank\">三藏</a>鸠摩罗什译</p><p>　　如是我闻。一时佛在王舍城耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众五千人俱。其名曰尊者阿若憍陈如。尊者优楼频蠡<a href=\"/remen/jiaye.html\" class=\"keylink\" target=\"_blank\">迦叶</a>。尊者伽耶迦叶。尊者那提迦叶。尊者摩诃迦叶。尊者<a href=\"/remen/sheli.html\" class=\"keylink\" target=\"_blank\">舍利</a>弗。尊者大目犍连。尊者迦栴延。尊者阿那律。尊者阿难等。皆大阿罗汉。而众所知识。如调象王。所作已办。三明六通具八<a href=\"/remen/jietuo.html\" class=\"keylink\" target=\"_blank\">解脱</a>。菩萨摩诃萨八万四千人。梵德菩萨。净行菩萨。无边行菩萨。而为上首。跋陀波罗。应与无边俱为上首也。他方月音菩萨。月藏菩萨。妙音菩萨。而为上首。如是等诸大菩萨。皆久修梵行。安隐清净。住首楞严<a href=\"/remen/sanmei.html\" class=\"keylink\" target=\"_blank\">三昧</a>。皆悉具足八万四千诸波罗蜜。于<a href=\"/remen/suoposhijie.html\" class=\"keylink\" target=\"_blank\">娑婆世界</a>及十方国。示现作佛。转妙法轮现般<a href=\"/remen/niepan.html\" class=\"keylink\" target=\"_blank\">涅槃</a>。于耆阇崛山升仙讲堂。皆师子吼。是诸菩萨摩诃萨等。各各自说过去因缘。如是音声遍满三千<a href=\"/remen/daqianshijie.html\" class=\"keylink\" target=\"_blank\">大千世界</a>。天龙夜叉乾闼婆阿修罗迦楼罗紧那罗摩睺罗伽人非人等。一切大众皆悉集会</p><p>　　尔时<a href=\"/remen/shizun.html\" class=\"keylink\" target=\"_blank\">世尊</a>从石室出问阿难言。今诸声闻诸菩萨等皆何讲论。阿难白佛言。世尊。诸菩萨众。各各自说宿世因缘。尔时世尊安庠徐步如大龙象。披僧伽梨入大众中。告诸菩萨言。汝等今者各说何义。其大音声遍满世界。跋陀波罗菩萨。即从坐起。自为世尊敷师子座。头面礼足请佛就坐。白佛言。世尊。我于今日欲少咨问。唯愿世尊。为我解说。说是语时。八万四千诸菩萨等。各脱璎珞散佛<a href=\"/remen/gongyang.html\" class=\"keylink\" target=\"_blank\">供养</a>。所散璎珞住佛顶上。如须弥山严显可观。有千化佛坐山窟中。时诸菩萨顶<a href=\"/remen/lifo.html\" class=\"keylink\" target=\"_blank\">礼佛</a>足。异口同音白佛言。世尊。世尊与贤劫千佛。过去世时。种何<a href=\"/remen/gongde.html\" class=\"keylink\" target=\"_blank\">功德</a>。修何道行。常生一处同共一家。于一劫中。次第当得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。化度浊恶诸<a href=\"/remen/zhongsheng.html\" class=\"keylink\" target=\"_blank\">众生</a>等。令其坚发三种清净菩提之心。愿为我等及未来世诸众生故。当广分别贤劫千菩萨过去世时诸波罗蜜本事<a href=\"/remen/guobao.html\" class=\"keylink\" target=\"_blank\">果报</a></p><p>　　尔时世尊告诸菩萨言。谛听谛听善思念之。吾当为汝分别广说。跋陀波罗。汝今当知。乃往过去无量无数百千万亿阿僧祇劫。复过是数。尔时此娑婆世界名大<a href=\"/remen/zhuangyan.html\" class=\"keylink\" target=\"_blank\">庄严</a>。劫名大宝。有佛世尊。名宝灯焰王如来应供正遍知明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。出现于世。彼佛世尊出现世时。亦以三乘<a href=\"/remen/jiaohua.html\" class=\"keylink\" target=\"_blank\">教化</a>众生。佛寿半劫。<a href=\"/remen/zhengfa.html\" class=\"keylink\" target=\"_blank\">正法</a>化世住于一劫。像法化世住于二劫。于像法中有一大王。名曰光德。十善化民国土安乐如转轮王。尔时大王。教诸人民诵毗陀论。时学堂中有千童子。年各十五聪敏多知。闻诸比丘赞<a href=\"/remen/fofa.html\" class=\"keylink\" target=\"_blank\">佛法</a>僧。有一童子名莲华德。白善称比丘言。云何名佛。云何名法。云何名僧。比丘答偈言</p><p>　　波罗蜜满足净性觉<a href=\"/remen/zhihui.html\" class=\"keylink\" target=\"_blank\">智慧</a></p><p>　　胜心得成就故号名为佛</p><p>　　无染性清净永离于世间</p><p>　　不观世<a href=\"/remen/wuyin.html\" class=\"keylink\" target=\"_blank\">五阴</a><a href=\"/remen/changzhu.html\" class=\"keylink\" target=\"_blank\">常住</a>名为法</p><p>　　身心常无为永离四种食</p><p>　　为世良<a href=\"/remen/futian.html\" class=\"keylink\" target=\"_blank\">福田</a>故称比丘僧</p><p>　　时千童子闻<a href=\"/remen/sanbao.html\" class=\"keylink\" target=\"_blank\">三宝</a>名。各持香华随从比丘。行诣僧房入塔<a href=\"/remen/libai.html\" class=\"keylink\" target=\"_blank\">礼拜</a>。见佛色像。彼像身量高六十二那由他由旬。八万四千诸相好门皆悉具足。时千童子见佛像已白比丘言。如此胜人大无上士。过去世时修何功德。乃得如是无上胜相。比丘答言。善男子。汝今谛听。佛世尊者。过去<a href=\"/remen/xiuxing.html\" class=\"keylink\" target=\"_blank\">修行</a>八万四千诸波罗蜜。亦复修习三十七品助菩提法。故得如此端严之身。如来身者。不但有此八万四千诸相好门。亦有十力四无所畏十八不共大悲三念处三明六通八解脱等。时千童子闻于比丘赞叹佛已五体投地。即于像前发弘誓愿。我等今者各各应发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。过算数劫必得<a href=\"/remen/chengfo.html\" class=\"keylink\" target=\"_blank\">成佛</a>。如今世尊等无有异。第三童子名莲<a href=\"/remen/huazang.html\" class=\"keylink\" target=\"_blank\">华藏</a>。复发誓愿。我等今者因比丘故闻三宝名。复得见于如来色像。于未来世成佛无疑。未成佛间。恒与比丘共生一处。跋陀波罗。汝今当知。时千童子闻三宝名身心<a href=\"/remen/huanxi.html\" class=\"keylink\" target=\"_blank\">欢喜</a>。随寿长短后皆命终。临命终时以闻三宝善根因缘力故。除却五十一劫<a href=\"/remen/shengsi.html\" class=\"keylink\" target=\"_blank\">生死</a>之业。命终之后得生梵世。诸天生法生梵宫已。即得三念。自忆往世闻三宝名。以是因缘得生天上。时千梵王各乘宫殿。与诸梵俱持七宝华。至故塔前供养佛像。时千梵王异口同音。而说偈言</p><p>　　慧日大名称久住善寂地</p><p>　　闻名除诸恶自然生梵世</p><p>　　我今头面礼归依大解脱</p><p>　　说此偈已各还梵世。跋陀波罗。汝今当知。时彼国王十善化人者。久已成佛。毗婆尸如来是。善称比丘尸弃如来是。时千童子岂异人乎。今拘留秦佛乃至最后楼至如来是。跋陀波罗。汝今当知。我与贤劫千菩萨。从彼佛所闻三宝名。始发阿耨多罗三藐三菩提心。其事如是</p><p>　　佛告跋陀波罗。汝今当知。我念过去无量无数阿僧祇劫。此娑婆世界有一大国。名波罗【木*奈】。王名梵德。常以善法化诸人民。彼时人寿八万四千劫。时王梵德自见衰相。以国付子<a href=\"/remen/chujia.html\" class=\"keylink\" target=\"_blank\">出家</a>学道。于仙<a href=\"/remen/rensheng.html\" class=\"keylink\" target=\"_blank\">人生</a>地。忧昙钵林中。晨朝出家。端坐思惟经一食顷。逆顺观于<a href=\"/remen/shieryinyuan.html\" class=\"keylink\" target=\"_blank\">十二因缘</a>。往复观察凡十八遍。应时即得辟支佛道。踊身<a href=\"/remen/xukong.html\" class=\"keylink\" target=\"_blank\">虚空</a>作十八变。优昙林中有五百梵志。见辟支佛足下有十二因缘文字。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。五百梵志见此文字。有观无明缘行无所依起。有三百人。应时即得辟支佛道。又二百人。观无明缘行及爱取有。应时即得成辟支佛。又观无明乃至老死忧悲苦恼。因<a href=\"/remen/wuchang.html\" class=\"keylink\" target=\"_blank\">无常</a>行成辟支佛。优昙钵林一日之中。有五百一辟支佛出现于世。是时大地六种震动。乃至梵世诸天宫殿。时千梵王各以衣裓。盛曼陀罗华摩诃曼陀罗华。曼殊沙华摩诃曼殊沙华。至优昙林中供养辟支佛。头面礼足白言。大德。为我<a href=\"/remen/shuofa.html\" class=\"keylink\" target=\"_blank\">说法</a>。时辟支佛踊身虚空作十八变。舒手现足。时千梵王见其足下十二因缘文字相现。见其掌中有十善文。于顶光中见<a href=\"/remen/wujie.html\" class=\"keylink\" target=\"_blank\">五戒</a>法八支斋文。时千梵王身心欢喜。<a href=\"/remen/shouchi.html\" class=\"keylink\" target=\"_blank\">受持</a>读诵发弘誓愿。我等今者见诸快士。结加趺坐如入<a href=\"/remen/chanding.html\" class=\"keylink\" target=\"_blank\">禅定</a>。身分光明有此文字令我读诵。时梵众中有一梵王。名曰慧见。告余梵言。我于今者见辟支佛。受持五戒八支斋法。当行十善观诸缘起。以此善根<a href=\"/remen/huixiang.html\" class=\"keylink\" target=\"_blank\">回向</a>甚深阿耨多罗三藐三菩提。愿我等作佛时说法度人。过于辟支佛百千万倍。我成佛时。闻我名者。见我形者。速得除灭无量障碍。如我今者见辟支佛。时千梵王。供养毕已各还所安。随梵天寿后各命终。命终之后于娑婆世界千四天下。为千转轮王十善教化。本善愿故不随因缘。<a href=\"/remen/shouming.html\" class=\"keylink\" target=\"_blank\">寿命</a>八万四千岁。临欲终时雪山之中。有一<a href=\"/remen/poluomen.html\" class=\"keylink\" target=\"_blank\">婆罗门</a>。聪明多智寿命半劫。于先经中。闻过去有<a href=\"/remen/fohao.html\" class=\"keylink\" target=\"_blank\">佛号</a>栴檀庄严如来十号具足。彼佛世尊说甚深檀波罗蜜。不见施者及以受者。心行平等而行<a href=\"/remen/bushi.html\" class=\"keylink\" target=\"_blank\">布施</a>。时大仙人闻此事已。从雪山出诣千圣王求索财宝。广为诸王赞说甚深檀波罗蜜。翘于右足而举右手。住立王前而说偈言。</p><p>　　施为妙善药　　服者常不死</p><p>　　不见身与心　　观财物空寂</p><p>　　受者如虚空　　如是行布施</p><p>　　无财及受者　　乃应菩萨行</p><p>　　时千圣王。各以国土付其太子。告下诸国。我等今者欲修一切施。诸有贫穷须财宝者。可诣我所当随意施。尔时诸国一切人民。皆悉来集千圣王所。白言圣王。我等今者唯乏二事余无所须。何等二事。一者天乐。二者天女。时千圣王。持摩尼珠置高幢上。发大誓愿。我等福德受善果报真实不虚。令如意珠普雨天乐供给一切。应念即雨种种乐器。时诸乐器住虚空中不鼓自鸣。复更生念。若我福善真实不虚。令如意珠普雨天女。应念即雨种种天女。容仪庠序如魔天后。一一天女各有五百眷属以为侍者。时千圣王满众愿已。即舍国土出家学道。时王千子及诸臣民。皆悉号啕随从王后。奉送大王至于雪山。时千圣王告诸臣民。诸行无常我身无主。性相皆空有者归灭。我于今者信解此义。是以弃国无所恋著。即随婆罗门入于雪山。王子臣民辞退还国。时千圣王。于雪山中各立草庵。端坐思惟发弘誓愿。当度一切求无上道。思大施义圣王宿世十善报故。雪山千神各献仙果。日日供给更不求食。应时即得获五<a href=\"/remen/shentong.html\" class=\"keylink\" target=\"_blank\">神通</a>飞腾虚空。寿命一劫。时雪山中有大夜叉。身长四千里。狗牙上出高八十里。面十二眼。眼出迸血光如融铜。左手持剑右手持叉。住圣王前高声唱言。我今饥渴无所饭食。唯愿圣王慈悲矜愍施我少食。时千圣王告夜叉言。我等誓愿一切施与。各各以水澡夜叉手。授以仙果而令食之。夜叉得果怒弃置地。告圣王言。我父夜叉啖人精气。我母罗刹恒啖人心饮人热血。我今饥急唯须人心血。何用果为。时千圣王告夜叉言。一切难舍无过己身。我等今日不能舍心持用相与。是时夜叉即说偈言。</p><p>　　观心<a href=\"/remen/wuxin.html\" class=\"keylink\" target=\"_blank\">无心</a>相　　四大色所成</p><p>　　一切悉能舍　　乃应菩萨行</p><p>　　时雪山中有婆罗门。名牢度跋提。白夜叉言。唯愿大师。为我说法。我今不惜心之与血。即脱单衣敷为高座。即请夜叉令就此座。时大夜叉即说偈言。</p><p>　　欲求无为道　　不惜身心分</p><p>　　割截受众苦　　能忍犹如地</p><p>　　亦不见受者　　求法心不悔</p><p>　　一切无吝惜　　犹如救头然</p><p>　　普济众饥渴　　乃应菩萨行</p><p>　　时牢度跋提。闻此偈已身心欢喜。即持利剑刺胸出心。是时地神从地踊出。白牢度跋提。唯愿大仙。愍怜我等及山树神。莫为一鬼舍于身命。时牢度跋提告诸神言。</p><p>　　此身如幻炎　　随现即变灭</p><p>　　犹如呼声响　　呼已更不应</p><p>　　四大五阴力　　其势不久停</p><p>　　于千万亿岁　　未曾为法死</p><p>　　我今为法故　　以心血布施</p><p>　　慎勿固遮我　　障我无上慧</p><p>　　以此布施报　　誓愿成佛道</p><p>　　若后成佛时　　要先度汝等</p><p>　　说此偈已卧夜叉前。以剑刺颈施夜叉血。即复破胸出心与之。是时天地大动。日无精光。无云而雷。有五夜叉从四方来。争取分裂竞共食之。食已大叫跃立空中。告千圣王。谁能行施如牢度跋提。如此行施乃可成佛。时千圣王惊怖退没不欲菩提生变悔心。各欲还国。时五夜叉即说偈言。</p><p>　　不杀是佛种　　慈心为良药</p><p>　　大悲常安隐　　终无老死异</p><p>　　一切受身者　　畏杀毒害人</p><p>　　是故诸菩萨　　教行不杀戒</p><p>　　汝今若畏死　　当行不杀事</p><p>　　云何欲还国　　舍静求愦闹</p><p>　　时千圣王。闻此语已皆默然住。佛告跋陀波罗。汝今当知第一婆罗门。赞檀波罗蜜者。过去定光明王佛是。牢度跋提者。过去然灯佛是。时千圣王出家学道。见然灯佛修诸苦行。心生悔恨。于一劫中堕大<a href=\"/remen/diyu.html\" class=\"keylink\" target=\"_blank\">地狱</a>。虽堕地狱。菩提愿力庄严心故。火不能烧。从是已后。复得值遇灯明王菩萨为其说法。从地狱出。广为赞叹过去千佛解脱称庄严佛乃至最后妙<a href=\"/remen/zizai.html\" class=\"keylink\" target=\"_blank\">自在</a>王佛。时千圣王。闻千佛名欢喜敬礼。以是因缘超越九亿那由他恒河沙劫生死之罪。跋陀波罗。汝今当知。时千圣王岂异人乎。我等贤劫千佛是也。佛说是时。一切大众闻佛所说皆大欢喜。八十人发无上道心。二百五十人。漏尽意解成阿罗汉。</p><p>　　复次跋陀波罗。乃往过去无量无数阿僧祇劫。此阎浮提有大国王。名须阇提。国名胜幡。其王生时七宝承足。天降瑞应三十有四。堕地即行七宝自至。四方诸山各有一亿神仙。五通具足飞集殿前。复有百万亿恒河沙七宝大山。踊出殿前列住空中以应神仙。须阇提王。渐渐长大王四天下威德自在十善化人。王德力故一切人民。皆受快乐如忉利天。时诸仙人各持仙经授王令读。王<a href=\"/remen/dujing.html\" class=\"keylink\" target=\"_blank\">读经</a>已。闻过去有佛号宝华琉璃功德光照如来十号具足。王闻佛名身心欢喜。即脱宝冠向四方礼。发大誓愿。我于今日舍四天下一切所珍。出家学道。坐于光明菩提树下。身心不动。若不得成阿耨多罗三藐三菩提。我终不起。是时六欲天王。名金刚摩尼珠。与诸魔众八万亿千。一一鬼兵作百亿变状甚可怖畏。竞集道树。时须阇提王端坐树下。入智印慈心王三昧。三昧力故。时魔兵众同时碎坏。经七七日得成阿耨多罗三藐三菩提。时诸神仙俱来劝请转妙法轮。仙人众中有一大仙。名曰光果。说偈请曰。</p><p>　　大德须阇提　　金轮王四域</p><p>　　今舍此七宝　　如鸟去一毛</p><p>　　坐于光明树　　降伏万亿魔</p><p>　　<a href=\"/remen/ganlu.html\" class=\"keylink\" target=\"_blank\">甘露</a>法已闻　　学道已成就</p><p>　　相好特无比　　威光照十方</p><p>　　当号大善寂　　愿必度我等</p><p>　　我今头面礼　　劝请转法轮</p><p>　　第二仙人名曰光藏。复说偈言。</p><p>　　大圣愍众生　　誓愿坐树下</p><p>　　摧伏诸魔军　　结使海已竭</p><p>　　愿为众生故　　广说甘露法</p><p>　　尔时世尊。默然受于诸仙人请。于光明菩提树下转妙法轮。举身放光照十方界皆如金色。广说<a href=\"/remen/sidi.html\" class=\"keylink\" target=\"_blank\">四谛</a>及十二因缘。凡百亿偈。初会闻法四山诸仙。皆得无生法忍。百千人发无上道心出家学道。无数四部得须陀洹道。有发菩提心数不可知。佛寿二十五万劫。正法住世二百万劫。像法住世四百万劫。彼佛世尊法欲灭时。有诸比丘游行教化。时有一国名曰电光。有一长者名牢度跋提。修行外道事梵天法。电光大王遣千童子。供给彼人洒扫天庙。时千童子各持天华欲往天寺。于其中路见诸比丘持佛像行。童子问言。此是何神端正威光巍巍乃尔。诸比丘言。此大善寂像。童子问言。大善寂者。生何种姓有何等义。比丘答言。汝不知乎。过去久远须阇提王。弃国出家成无上道。号大善寂。于净光林入般涅槃。我等今者是其<a href=\"/remen/dizi.html\" class=\"keylink\" target=\"_blank\">弟子</a>。今我所持是善寂像。时千童子闻佛因缘。各持莲华以供养像<a href=\"/remen/dl.html\" class=\"keylink\" target=\"_blank\">顶礼</a>像足。跋陀波罗。汝今当知。以是供养佛像因缘。时诸童子随寿长短各自命终。命终之后。即得值遇六十亿那由他诸佛。亲觐供养。于无上道得不退转。跋陀波罗。汝今当知。彼佛世中四山仙人数不可知者。今十方面各得成佛。时千童子华供养者。岂异人乎。我等贤劫千佛是也。跋陀波罗。汝今当知佛灭度后。若诸<a href=\"/remen/sizhong.html\" class=\"keylink\" target=\"_blank\">四众</a>若持一华供养佛像得二种福。何等为二。一者常得化生。二者形色端正。复得二果。一者恒得值遇诸佛。二者多生天上。时诸比丘闻佛所说皆大欢喜。</p><p>　　佛告跋陀波罗。汝今当知。我念过去无量无数千万亿劫。彼时有佛。号宝盖照空如来应供十号具足。彼佛出时。此三千大千世界如金刚佛刹等无有异。宝盖照空如来。亦以三乘教化众生。佛灭度后。于像法中有一长者。名曰月集。游行聚落教化众生。以偈赞叹宝盖照空如来名号。</p><p>　　宝盖照空正遍知　　无上调御天人师</p><p>　　久离生死释师子　　无染清净应真慧</p><p>　　能为世间良福田　　普济一切如医王</p><p>　　闻名必得大解脱　　我今顶礼无上胜</p><p>　　时彼长者说此偈已。以种种华香。供养宝盖照空佛像。华供养已。有千比丘来入讲堂。见大长者华香供养诵赞佛偈。第一比丘名曰日藏。问长者言。汝今日日香华供养赞叹佛名。欲求何等。长者白言。大德比丘应一心听。今我供养欲求无上平等大道。比丘问言。云何名为无上大道。长者答言。</p><p>　　无著无所依　　无累心寂灭</p><p>　　本性如虚空　　是名无上道</p><p>　　大人心所行　　慈悲为最胜</p><p>　　三十七灭意　　觉道力庄严</p><p>　　乘于<a href=\"/remen/liudu.html\" class=\"keylink\" target=\"_blank\">六度</a>船　　永度生死流</p><p>　　彼处心无著　　故名无上道</p><p>　　佛慧如须弥　　亦若莲华敷</p><p>　　久达解性空　　故名无上道</p><p>　　调御知心如　　实际性亦然</p><p>　　<a href=\"/remen/sanjie.html\" class=\"keylink\" target=\"_blank\">三界</a>一切有　　皆入如寂中</p><p>　　不调无生相　　同入法界性</p><p>　　如此无所有　　故称无上道</p><p>　　是时长者说此偈已。白比丘言。唯愿大<a href=\"/remen/dexing.html\" class=\"keylink\" target=\"_blank\">德行</a>无上道。日藏比丘复说偈言。</p><p>　　如仁所说义　　无行无所依</p><p>　　本性相空寂　　我当行何法</p><p>　　我所问大道　　欲知佛觉智</p><p>　　今说法界相　　无知如虚空</p><p>　　于此无知中　　无欲无所求</p><p>　　如是性相灭　　我当何所行</p><p>　　是时长者。复说偈言。</p><p>　　日光住空中　　普照于一切</p><p>　　彼亦无心相　　欲破诸闇暝</p><p>　　光明力照耀　　超过诸黑闇</p><p>　　黑闇与光明　　二俱无心意</p><p>　　本性无住闇　　闇性不暂停</p><p>　　佛慧亦如是　　无灭无所生</p><p>　　智力道庄严　　从于五眼起</p><p>　　六通如莲华　　不染著世间</p><p>　　<a href=\"/remen/jiedinghui.html\" class=\"keylink\" target=\"_blank\">戒定慧</a>庄严　　<a href=\"/remen/chaodu.html\" class=\"keylink\" target=\"_blank\">超度</a>世间相</p><p>　　是故应归依　　无上平等道</p><p>　　是时长者说此偈已。白比丘言。大德。汝今欲求无上道不。日藏比丘闻长者言。深解义趣。顶礼佛足。而说偈言。</p><p>　　顶礼佛足大解脱　　久住涅槃灭诸有</p><p>　　无漏智力所庄严　　如长者说寂灭慧</p><p>　　我今欲求无染累　　超过世间诸空相</p><p>　　我今求于寂灭道　　不缚不解不住色</p><p>　　亦复不入缚解中　　无有生死解脱相</p><p>　　此处名为甘露道　　如我所愿得成果</p><p>　　修行六度无碍累　　必定得住首楞严</p><p>　　具佛职位威仪行　　满足佛智如先佛</p><p>　　金刚不坏性空慧　　是一切智大人事</p><p>　　摩尼宝珠如意王　　我亦当得一合相</p><p>　　平等度意无上性</p><p>　　是时比丘说此偈已。告长者言。汝今当知。我已解汝所说偈义。我已堪任为菩提器。我等千比丘。从今日乃至成佛。常修大慈普爱一切。于诸众生不生毁呰。何况杀害。我从今日乃至菩提。常起大悲普摄一切。而于大悲不起悲相不生恋著。我从今日乃至成佛。见他得乐心生欣悦。犹如比丘得三禅乐。不起乐触及乐觉相。我从今日乃至成佛。不见众生。及众生相。亦不住喜不入舍中。我从今日乃至成佛。终不造作九十五种诸恶<a href=\"/remen/lvyi.html\" class=\"keylink\" target=\"_blank\">律仪</a>。我从今日乃至成佛。终不为己畜养八种不净之物。若有畜积必为<a href=\"/remen/154932.html\" class=\"keylink\" target=\"_blank\">饶益</a>诸众生故。我从今日乃至成佛。终不毁谤菩萨法藏。若有辩才智慧无极。说邪见论满百千岁。我宁碎身犹如微尘。终不信受。我从今日乃至成佛。设有众生不造善业作五逆罪。必当教化令得饶益。我从今日乃至成佛。誓愿当度五浊恶世没苦众生。我从今日乃至成佛。常当修行诸波罗蜜。尽其边际到大智岸。我从今日乃至成佛。终不放舍一切众生。必当安慰以义饶益。我从今日乃至成佛。愿普庄严一切佛事修诸净行。十种珍宝以为脚足。无愿解脱以为眼目。游于大空毕竟涅槃。时千比丘发此誓已。五体投地遍礼诸佛。而说偈言。</p><p>　　佛智不可动　　从于解脱生</p><p>　　本性相自空　　游戏金刚心</p><p>　　已摧<a href=\"/remen/fannao.html\" class=\"keylink\" target=\"_blank\">烦恼</a>魔　　阴盖永已除</p><p>　　清净大慧者　　我今头面礼</p><p>　　说此偈已。遍礼十方一切诸佛。是时空中无云而雷。诸天龙神普雨天华以为供养。而说偈言。</p><p>　　善哉胜大士　　出家修梵行</p><p>　　净命乞自活　　常离四种食</p><p>　　染衣执应器　　大数满一千</p><p>　　今复发最上　　微妙菩提心</p><p>　　福田中最胜　　无过比丘僧</p><p>　　我今头面礼　　修行大乘者</p><p>　　时千比丘。闻偈叹德倍加<a href=\"/remen/jingjin.html\" class=\"keylink\" target=\"_blank\">精进</a>。即得甚深观佛三昧。告长者言。善哉长者。我因汝故发菩提心。汝亦应于佛法海中出家学道。尔时长者受比丘教。于正法中出家学道。常修头陀备诸苦行。经七七日得无生忍。跋陀波罗。汝今当知。时大长者。教化多人发菩提心者。久已成佛殊胜月王佛是也。若有善男子善女人。闻是佛名恒得值佛。于菩提心得不退转。即得超越十二亿劫极重恶业。时千比丘发誓愿者。我等贤劫千佛是也。说是语时。百千梵王发菩提心思佛。千优婆塞等得无生法忍。郁多罗母善贤<a href=\"/remen/biqiuni.html\" class=\"keylink\" target=\"_blank\">比丘尼</a>等五百比丘尼。不受诸漏心得解脱成阿罗汉。说是语时。时会大众闻佛所说皆大欢喜。</p><p>　　佛告跋陀波罗。汝今当知。我念过去无量无数阿僧祇劫。彼时有佛号净音如来十号具足。彼佛出时。此三千世界七宝庄严。如宝庄严国等无有异。佛寿二十大劫。正法住世四十劫。像法倍寿八十劫。亦以三乘教化众生。于像法中有一比丘名一切忍。持菩萨藏行菩萨法。游巡村落常说此偈。</p><p>　　佛住平等空　　法性相亦然</p><p>　　僧依无为会　　三宝义无异</p><p>　　了本性相空　　归依处寂灭</p><p>　　常行真如道　　乃应菩萨行</p><p>　　忍辱进大比丘常说此偈。时华光林中有千梵志。修四梵行慈悲喜舍。闻此比丘赞三宝义名。身心欢喜。即白比丘。于何经中有如此义。比丘白言。大调御师。于大方等真实经中。说佛法僧平等空慧住一相中。时千梵志。闻佛法僧平等空慧。即思甚深大空智义。八千岁中端坐正受。于空法中而不决了。复更思惟一切法空。于如实际亦不决了。然不生疑亦不诽谤。作此思惟。时有一比丘名曰智藏。告诸梵志。汝等知不。过去有佛。名三昧尊丰如来十号具足。如是同字百千亿佛。皆说甚深<a href=\"/remen/banruo.html\" class=\"keylink\" target=\"_blank\">般若</a>波罗蜜。其经中说。不住诸法法性皆空。如是梵志于空法中心不明了。但当一心归于空义。时千梵志。闻此语已心大欢喜。白比丘言。般若波罗蜜是大空智。我等今者无明所覆。于空义中无由解了。但于大德所说法中身心<a href=\"/remen/suixi.html\" class=\"keylink\" target=\"_blank\">随喜</a>。佛告跋陀波罗。彼二比丘善说法者。第一比丘今已成佛于妙乐国。欢喜庄严珠王佛是。若有四众闻彼佛名。五体投地归依顶礼。即得超越五百万亿阿僧祇劫生死之罪。第二比丘久已成佛。号帝宝幢摩尼胜光如来十号具足。若有四众闻彼佛名。五体投地归依顶礼。即得超越七百万亿阿僧祇劫生死之罪。时千梵志。以闻甚深般若波罗蜜身心欢喜。不生惊疑怖畏诽谤。即得超越五十亿劫生死之罪。舍身他世即得值遇十六亿佛。于诸佛所得<a href=\"/remen/nianfo.html\" class=\"keylink\" target=\"_blank\">念佛</a>三昧以庄严心。念佛三昧庄严心故。渐渐于空法中心得开解。跋陀波罗。时千梵志岂异人乎。我等贤劫千佛是。以得闻空法心无疑故。于娑婆世界次第得成阿耨多罗三藐三菩提。是故一切众生。应于空义心无疑惑。佛说此语时。时会大众闻佛所说。有得初果。有发无上正真道意。数甚众多不可具说。一切大众闻佛所说。皆大欢喜顶礼佛足。</p><p>　　佛告跋陀波罗。我念过去无量无数阿僧祇劫。彼世有佛。名海慧如来十号具足。国名净乐。七宝庄严地生宝华。如须弥山七宝合成。严显可爱。彼佛世尊常入禅定。默然不言终不说法。但放白毫大人相光。施作佛事。或有众生见白毫光。如十善印说十善义。或有众生见白毫光。如五戒印说五戒义及五戒缘。或有众生见白毫光。如八戒印说八戒义及八戒缘。或有众生见白毫光。如波罗提木叉印说波罗提木叉义及波罗提木叉缘。或有众生见白毫光。如<a href=\"/remen/liuboluomi.html\" class=\"keylink\" target=\"_blank\">六波罗蜜</a>印说八万四千诸度义。或有众生见白毫光。如四谛印说四谛义及三十七助菩提分法。或有众生见白毫光。如独觉印说十二因缘义。或有众生见白毫光。如智相印演说菩萨初地境界乃至十地。说首楞严光印三昧。说金刚定不坏境界。跋陀波罗。如是白毫大人相中。现无量无数恒河沙印。或有印中演法<a href=\"/remen/wuwei.html\" class=\"keylink\" target=\"_blank\">无畏</a>。或有印中说九十五种外道邪术。或有印中说诸天众上妙<a href=\"/remen/baoying.html\" class=\"keylink\" target=\"_blank\">报应</a>。或有印中说于劫成及与劫坏。或有印中说日月五星二十八宿灾异变怪一切世事。或有印中说诸神仙及鬼神道。此白毫印。普照十方化度众生。随有缘者显现佛事。彼佛寿命十二大劫。正法住世亦十二劫。像法住世二十四劫。于像法中有千婆罗门。第一婆罗门名檀那世寄。其最后名分若世罗。千婆罗门聪明博智。各皆通达四毗陀论。海慧如来像法之中。有一比丘名曰净龙丰庄严。与诸婆罗门共相难诘。婆罗门说毗陀论经神我之法。<a href=\"/remen/shamen.html\" class=\"keylink\" target=\"_blank\">沙门</a>复以十二部经甚深空义。演说<a href=\"/remen/wuxiang.html\" class=\"keylink\" target=\"_blank\">无相</a>破其贪著。千婆罗门闻无相义。白比丘言。汝于何处得此<a href=\"/remen/wuwo.html\" class=\"keylink\" target=\"_blank\">无我</a>空寂之法。比丘答言。三世诸佛十号具足。所共宣说。海慧如来白毫印中。常说此偈。</p><p>　　本性义不生　　无受无取者</p><p>　　四大性如幻　　五阴如炎电</p><p>　　一切诸世间　　犹如旋火轮</p><p>　　皆随无明转　　业力庄严生</p><p>　　观性相无常　　无我无有生</p><p>　　智者应谛观　　本末因缘义</p><p>　　本性实际空　　缚著横见有</p><p>　　若能达解空　　无愿无作处</p><p>　　无相无所依　　必得道如佛</p><p>　　降伏众魔怨　　度脱诸天人</p><p>　　亦入大解脱　　知空是本报</p><p>　　是名佛所说　　无我及空义</p><p>　　说此偈已。千婆罗门心大欢喜。礼比丘足各自还归。端坐林野思无我空。经八千万岁。于大空义心不决了。以思空义功德力故。即于空中得见百千佛。于诸佛所得念佛三昧。即于三昧中见海慧佛。白毫印中说甘露偈。</p><p>　　若欲发道心　　修持<a href=\"/remen/pusajie.html\" class=\"keylink\" target=\"_blank\">菩萨戒</a></p><p>　　欲求真实空　　随学<a href=\"/remen/pusadao.html\" class=\"keylink\" target=\"_blank\">菩萨道</a></p><p>　　常当行慈心　　除去恚害想</p><p>　　悲愍于一切　　观彼身空寂</p><p>　　我身无性相　　假于四大生</p><p>　　随顺诸佛法　　不杀不起嗔</p><p>　　悉堪受诸法　　其心犹如地</p><p>　　常行无所著　　一心住一意</p><p>　　悉观法平等　　无彼亦无此</p><p>　　正心思此义　　乃应菩萨行</p><p>　　时千婆罗门闻此偈已。身心欢喜倍加精进。即得诸佛现前三昧。于三昧中坚固正受。不退转于阿耨多罗三藐三菩提心。跋陀波罗。尔时龙丰庄严比丘者。久已成佛。华光国土龙自在王佛是。千婆罗门岂异人乎。我等贤劫千佛是。跋陀波罗。我与贤劫千佛。于海慧如来遗法之中。闻大空偈端坐思惟心不决了。犹得超越无量亿劫生死之罪。是故汝等应于空义思惟取证。是时众会闻佛所说。有得初果。有发无上正真之道。有种辟支佛道因缘者。时会大众闻佛所说皆大欢喜。跋陀波罗。我念过去无量亿世。彼时有佛号自在胜如来十号具足。彼佛世尊出现世时。此娑婆世界其地金色。金华金光充遍世界。自在胜如来寿五十大劫。正法住世三十大劫。像法住世百二十大劫。于像法中有千<a href=\"/wenda/jushi/\" class=\"keylink\" target=\"_blank\">居士</a>。多饶财宝各储一亿。虽获俗利不以喜悦。常修苦空无常之相。彼时世中有一优婆塞。聪明多智名摩诃那伽。至居士所高声说偈。</p><p>　　财为无主物　　王贼所侵劫</p><p>　　水火风吹尽　　不安不久居</p><p>　　此身属无常　　恒为老病使</p><p>　　匆匆营众务　　不觉死贼苦</p><p>　　无常风力解　　财如大毒蛇</p><p>　　毒害猛于龙　　亦为世怨俱</p><p>　　诸佛及贤圣　　视财如疮疣</p><p>　　捐之于大地　　如人弃涕唾</p><p>　　善士修布施　　恒观于无我</p><p>　　财物及受者　　三法俱空寂</p><p>　　以此庄严心　　乃应菩萨行</p><p>　　时千居士。闻优婆塞所说偈义。深心欢喜得未曾有。即共相随到于僧房。到僧房已白诸比丘。此大众中谁有智者。唯愿为我说甘露法。尔时众中有一比丘。名曰净音。为诸居士广赞菩萨檀波罗蜜。即说此偈。</p><p>　　过去有佛　　号自在胜　　彼佛世尊</p><p>　　常说此法　　施为妙聚　　受报无穷</p><p>　　诸天世人　　因施得立　　是故智者</p><p>　　应行修施　　施为宝盖　　覆护穷者</p><p>　　今世后世　　生处安乐　　若能广意</p><p>　　修空慧心　　不住诸有　　而行布施</p><p>　　如此施者　　必成佛道　　古昔诸佛</p><p>　　所说檀法　　长者应念　　宜时修行</p><p>　　时千居士。复闻比丘赞于布施。身心欢喜。即诣王所启大王言。我等今日闻诸比丘赞说檀波罗蜜。唯愿大王。为我宣令一切国内贫苦众生普使闻知。</p></div>"
}]