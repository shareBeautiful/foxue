[{
    "title": "佛说弥勒下生经 第453部",
    "author": "竺法护 译",
    "html": "<div class=\"B1_text\"><p>佛说<a href=\"/remen/mile.html\" class=\"keylink\" target=\"_blank\">弥勒</a>下生经</p><p>西晋月氏<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛。在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众五百人俱。尔时阿难。偏露右肩右膝着地白佛言。如来玄鉴无事不察。当来过去现在三世皆悉明了。过去诸佛姓字名号。<a href=\"/remen/dizi.html\" class=\"keylink\" target=\"_blank\">弟子</a>菩萨翼从多少皆悉知之。一劫百劫若无数劫。皆悉观察亦复如是。国王大臣人民姓字则能分别。如今现在国界若干亦复明了。将来久远弥勒出现。至真等正觉欲闻其变。弟子翼从佛境丰乐为经几时。佛告阿难。汝还就坐听我所说。弥勒出现国土丰乐弟子多少。善思念之执在心怀。是时阿难从佛受教即还就坐。尔时<a href=\"/remen/shizun.html\" class=\"keylink\" target=\"_blank\">世尊</a>告阿难曰。将来久远于此国界当有城郭名曰翅头。东西十二由旬。南北七由旬。土地丰熟人民炽盛街巷成行。尔时城中有龙王名曰水光。夜雨香泽昼则清和。是时翅头城中有罗刹鬼名曰叶华。所行顺法不违正教。每向人民寝寐之后。除去秽恶诸不净者。常以香汁而洒其地极为香净。阿难当知。尔时阎浮地。东西南北千万由旬。诸山河石壁皆自消灭。四大海水各减一万。时阎浮地极为平整如镜清明。举阎浮地内谷食丰贱。人民炽盛多诸珍宝。诸村落相近。鸡鸣相接。是时弊华果树枯竭秽恶亦自消灭。其余甘美果树香气殊好者皆生于地。尔时时气和适四时顺节。人身之中无有百八之患。贪欲嗔恚愚痴不大殷勤。人心均平皆同一意。相见欢悦善言相向。言辞一类无有差别。如彼优单越人而无有异。是时阎浮地内人民大小皆同一向。无若干之差别也。彼时男女之类。意欲大小便时地自然开。事讫之后地便还合。尔时阎浮地内自然生粳米亦无皮裹。极为香美食无患苦。所谓金银珍宝车[(王*巨)/木]马瑙真珠虎珀。各散在地无人省录。是时人民手执此宝自相谓言。昔者之人由此宝故更相伤害。系闭在狱受无数苦恼。如今此宝与瓦石同流无人守护。尔时法王出现。名曰蠰佉。<a href=\"/remen/zhengfa.html\" class=\"keylink\" target=\"_blank\">正法</a>治化七宝成就。所谓七宝者。轮宝象宝马宝珠宝玉女宝典兵宝守藏之宝。是谓七宝。镇此阎浮地内。不以刀杖自然靡伏。如今阿难四珍之藏。乾陀越国。伊罗钵宝藏。多诸珍琦异物不可称计。第二弥梯罗国。绸罗大藏。亦多珍宝。第三须赖吒大国。有大宝藏亦多珍宝。第四波罗[木*奈]蠰佉。有大宝藏。多诸珍宝不可称计。此四大藏自然应现。诸守藏人各来白王。唯愿大王以此宝藏之物惠施贫穷。尔时蠰佉大王。得此宝已亦复不省录之。意无财宝之想。时阎浮地内。自然树上生衣。极细柔软人取着之。如今优单越人自然树上生衣。而无有异。尔时彼王有大臣名曰修梵摩。是王少小同好王甚爱敬。又且颜貌端正不长不短不肥不瘦。不白不黑不老不少。是时修梵摩有妻名梵摩越。王女中最极为殊妙。如天帝妃。口作优钵莲华香。身作栴檀香。诸妇人八十四态永无复有。亦无疾病乱想之念。尔时弥勒菩萨。于兜率天观察父母不老不少。便降神下应从右胁生。如我今日右胁生无异。弥勒菩萨亦复如是。兜率诸天各各唱令。弥勒菩萨已降神生。是时修梵摩即与子立字。名曰弥勒。弥勒菩萨有三十二相八十种好。<a href=\"/remen/zhuangyan.html\" class=\"keylink\" target=\"_blank\">庄严</a>其身身黄金色。尔时人寿极长无有诸患。皆寿八万四千岁。女人年五百岁然后出嫡。尔时弥勒在家未经几时。便当<a href=\"/remen/chujia.html\" class=\"keylink\" target=\"_blank\">出家</a>学道。尔时去翅头城不远有道树名曰龙花。高一由旬广五百步。时弥勒菩萨坐彼树下成无上<a href=\"/remen/daoguo.html\" class=\"keylink\" target=\"_blank\">道果</a>。当其夜半弥勒出家。即于其夜成无上道。时三千大千刹土六返震动。地神各各相告曰。今时弥勒已<a href=\"/remen/chengfo.html\" class=\"keylink\" target=\"_blank\">成佛</a>。转至闻四天王宫。弥勒已成佛道。转转闻彻三十三天。艳天。兜率天。化<a href=\"/remen/zizai.html\" class=\"keylink\" target=\"_blank\">自在</a>天。他化自在天。声闻展转至梵天。弥勒已成佛道。尔时魔王名大将。以法治化。闻如来名音响之声。<a href=\"/remen/huanxi.html\" class=\"keylink\" target=\"_blank\">欢喜</a>踊跃不能自胜。七日七夜不眠不寐。是时魔王将欲界无数<a href=\"/remen/tianren.html\" class=\"keylink\" target=\"_blank\">天人</a>至<a href=\"/remen/milefo.html\" class=\"keylink\" target=\"_blank\">弥勒佛</a>所。恭敬<a href=\"/remen/libai.html\" class=\"keylink\" target=\"_blank\">礼拜</a>。弥勒圣尊与诸天人。渐渐<a href=\"/remen/shuofa.html\" class=\"keylink\" target=\"_blank\">说法</a>微妙之论。所谓论者。施论戒论生天之论。欲不净想出要为妙。尔时弥勒见诸人民已<a href=\"/remen/faxin.html\" class=\"keylink\" target=\"_blank\">发心</a>欢喜。诸佛世尊常所说法。苦习尽道尽与诸天人广分别其义。尔时座上八万四千天子。诸尘垢尽得<a href=\"/remen/fayan.html\" class=\"keylink\" target=\"_blank\">法眼</a>净。尔时大将魔王告彼界人民之类曰。汝等速出家。所以然者。弥勒今日已度<a href=\"/remen/bian.html\" class=\"keylink\" target=\"_blank\">彼岸</a>。亦当度汝等使至彼岸。尔时翅头城中有长者名曰善财。闻魔王教令。又闻佛音响。将八万四千众至弥勒佛所。头面礼足在一面坐</p><p>尔时弥勒渐与说法微妙之论。所谓论者。施论戒论生天之论。欲不净想出要为妙。尔时弥勒见诸人民心开意解。如诸佛世尊常所说法。苦习尽道与诸人民广分别义。尔时座上八万四千人。诸尘垢尽得法眼净。是时善财与八万四千人等。即前白佛。求索出家善修梵行。尽成阿罗汉道。尔时弥勒初会八万四千人得阿罗汉。是时蠰佉王。闻弥勒已成佛道。便往至佛所欲得闻法。时弥勒佛与王说法。初善中善竟善义理深邃。尔时大王复于异时立太子为王。赐剃头师珍宝。复以杂宝与诸梵志。将八万四千众往至佛所求作<a href=\"/remen/shamen.html\" class=\"keylink\" target=\"_blank\">沙门</a>。尽成道果得阿罗汉。是时修梵摩大长者。闻弥勒已成佛道。将八万四千梵志之众往至佛所求作沙门。得阿罗汉。唯修梵摩一人。断三结使必尽苦际。是时佛母梵摩越。复将八万四千婇女之众往至佛所求作沙门。尔时诸女人尽得阿罗汉。唯有梵摩越一人。断三结使成须陀洹。尔时诸刹利妇闻弥勒如来出现<a href=\"/remen/shijian.html\" class=\"keylink\" target=\"_blank\">世间</a>成等正觉。数千万众往至佛所。头面礼足在一面坐。各各生心求作沙门出家学道。或有越次取证。或有不取证者。尔时阿难。其不越次取证者。尽是奉法之人。患厌一切世间修不可乐想。尔时弥勒当说三乘之教如我今日。弟子之中大<a href=\"/remen/jiaye.html\" class=\"keylink\" target=\"_blank\">迦叶</a>者行十二头陀。过去诸佛所善修梵行。此人当佐弥勒劝化人民</p><p>尔时迦叶去如来不远结加趺坐。正身正意系念在前。尔时世尊告迦叶曰。吾今年已衰耗向八十余。然今如来有四大声闻。堪任游化。<a href=\"/remen/zhihui.html\" class=\"keylink\" target=\"_blank\">智慧</a>无尽众德具足。云何为四。所谓大迦叶比丘。屠钵叹比丘。宾头卢比丘。罗云比丘。汝等四大声闻。要不般<a href=\"/remen/niepan.html\" class=\"keylink\" target=\"_blank\">涅槃</a>。须吾法没尽。然后乃当般涅槃。大迦叶。亦不应般涅槃。要须弥勒出现世间。所以然者。弥勒所化弟子。尽是释迦文弟子。由我遗化得尽有漏。摩竭国界毗提村中。大迦叶于彼山中住。又弥勒如来将无数千人众。前后围绕往至此山中。遂蒙佛恩。诸鬼神当与开门。使得见迦叶禅窟。是时弥勒。申右手指示迦叶告诸人民。过去久远释迦文<a href=\"/remen/fodizi.html\" class=\"keylink\" target=\"_blank\">佛弟子</a>。名曰迦叶。今日现在头陀苦行最为第一。是时诸人见是事已叹未曾有。无数百千<a href=\"/remen/zhongsheng.html\" class=\"keylink\" target=\"_blank\">众生</a>。诸尘垢尽得法眼净。或复有众生见迦叶身已。此名为最初之会。九十六亿人皆得阿罗汉。斯等之人皆是我弟子。所以然者。悉由受我训之所致也。亦由四事<a href=\"/remen/yinyuan1.html\" class=\"keylink\" target=\"_blank\">因缘</a>惠施仁爱利人等利。尔时阿难。弥勒如来当取迦叶僧伽梨着之。是时迦叶身体奄然星散。是时弥勒复取种种华香<a href=\"/remen/gongyang.html\" class=\"keylink\" target=\"_blank\">供养</a>迦叶。所以然者。诸佛世尊有敬心于正法故。弥勒亦由我所受正法化。得成无上正真之道。阿难当知。弥勒佛第二会时。有九十四亿人。皆是阿罗汉。亦复是我遗教弟子。行四事供养之所致也。又弥勒第三之会。九十二亿人。皆是阿罗汉。亦复是我遗教弟子。尔时比丘姓号皆名慈氏弟子。如我今日诸声闻皆称释迦弟子。尔时弥勒与诸弟子说法。汝等比丘。当思惟<a href=\"/remen/wuchang.html\" class=\"keylink\" target=\"_blank\">无常</a>之想。乐有苦想。计我<a href=\"/remen/wuwo.html\" class=\"keylink\" target=\"_blank\">无我</a>想。实有空想。色变之想。青瘀之想。膖胀之想。食不消想。脓血想。一切世间不可乐想。所以然者。比丘当知。此十想者。皆是过去释迦文佛。与汝等说。令得尽有漏心得<a href=\"/remen/jietuo.html\" class=\"keylink\" target=\"_blank\">解脱</a>。若此众中。释迦文佛弟子。过去时修于梵行。来至我所。或复于释迦文佛所。供养<a href=\"/remen/sanbao.html\" class=\"keylink\" target=\"_blank\">三宝</a>。来至我所。或于释迦文佛所。弹指之顷修于善本。来至此间。或于释迦文佛所。行四等心。来至此者。或于释迦文佛所。<a href=\"/remen/shouchi.html\" class=\"keylink\" target=\"_blank\">受持</a><a href=\"/remen/wujie.html\" class=\"keylink\" target=\"_blank\">五戒</a>三自归法。来至我所。或于释迦文佛所。起神寺庙。来至我所。或于释迦文佛所。补治故寺。来至我所。或于释迦文佛所。受八关斋法。来至我所。或于释迦文佛所。香华供养。来至此者。或复于彼闻法悲泣堕泪。来至我所。或复于释迦文佛所。专意听受法。来至我所。或复尽形寿善修梵行。来至我所。或复有书写读诵。来至我所。或复承事供养。来至我所者。是时弥勒便说此偈</p><p>增益戒闻德禅及思惟业</p><p>善修于梵行而来至我所</p><p>劝施发欢心<a href=\"/remen/xiuxing.html\" class=\"keylink\" target=\"_blank\">修行</a>心原本</p><p>意无若干想皆来至我所</p><p>或发平等心承事于诸佛</p><p>饭饴于圣众皆来至我所</p><p>或诵戒契经善习与人说</p><p>炽然于法本今来至我所</p><p>释种善能化供养诸<a href=\"/remen/sheli.html\" class=\"keylink\" target=\"_blank\">舍利</a></p><p>承事法供养今来至我所</p><p>若有书写经班宣于素上</p><p>其有供养经皆来至我所</p><p>缯彩及诸物供养于神寺</p><p>自称南无佛皆来至我所</p><p>供养于现在诸佛过去者</p><p><a href=\"/remen/chanding.html\" class=\"keylink\" target=\"_blank\">禅定</a>正平等亦无有增减</p><p>是故于<a href=\"/remen/fofa.html\" class=\"keylink\" target=\"_blank\">佛法</a>承事于圣众</p><p>专心事三宝必至无为处</p><p>阿难当知。弥勒如来在彼众中当说此偈。尔时彼众中诸天人民思惟此十想。十一姟人诸尘垢尽得法眼净。弥勒如来千岁之中。众僧无有瑕秽。尔时恒以一偈以为禁戒</p><p>口意不行恶身亦无所犯</p><p>当除此三行速脱<a href=\"/remen/shengsi.html\" class=\"keylink\" target=\"_blank\">生死</a>关</p><p>过千岁后当有犯戒之人遂复立戒。弥勒如来当寿八万四千岁。般涅槃后遗法当在八万四千岁。所以然者。尔时众生皆是利根。其有善男子善女人。欲得见弥勒佛及三会声闻众及翅头城。及见蠰佉王并四大藏珍宝者。欲食自然粳米者。并着自然衣裳。身坏命终生天上者。彼善男子善女人。当勤加<a href=\"/remen/jingjin.html\" class=\"keylink\" target=\"_blank\">精进</a>无生<a href=\"/remen/xiedai.html\" class=\"keylink\" target=\"_blank\">懈怠</a>。亦当供养承事诸法师。名花[打-丁+鸟]香种种供养。无令有失。如是阿难。当作是学。尔时阿难及诸大会。闻佛所说欢喜奉行佛说弥勒下生经</p><p>按开元录有译无本。中有法护译弥勒成<a href=\"/fojing/\" class=\"keylink\" target=\"_blank\">佛经</a>一名弥勒当来下生经者。乍观此经。即彼失本而还得之。其实非也。何则罗什译弥勒成佛经目下注云。与下生经异本与法护译弥勒成佛经同本。两译一阙则彼失本经。非此下生经六译三失之一者明矣。又按孤山智圆重校金刚<a href=\"/remen/banruo.html\" class=\"keylink\" target=\"_blank\">般若</a>后序云。古德分经皆用纸数者。一纸有二十五行一行十七字。今捡失本弥勒经目下注云。一十七纸则计有七千二百二十二字。此经只有三千一百七十六字。则尚未其半。岂是彼经欤。则丹藏无此经为得然此经文颇似汉晋经注又有汉云之言。还恐此是三失本中第一本录。云今附西晋者耳。宋藏还得而编入之为得之矣。而二录并无下生经是法护译者。今云法护译者何耶。伏俟贤哲</p></div>"
}]