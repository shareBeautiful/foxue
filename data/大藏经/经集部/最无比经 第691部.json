[{
    "title": "最无比经 第691部",
    "author": "玄奘法师",
    "html": "<div class=\"B1_text\"><p>最无比经</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>法师玄奘奉 诏译</p><p>如是我闻。一时薄伽梵。在室罗筏住誓多林给孤独园。与其无量大苾刍众无量菩萨<a href=\"/remen/tianren.html\" class=\"keylink\" target=\"_blank\">天人</a>等俱</p><p>尔时尊者阿难在空闲处独坐思惟。生如是念。若善男子或善女人。以净<a href=\"/remen/xinxing1.html\" class=\"keylink\" target=\"_blank\">信心</a>受三归依。作如是言。今我某名归依于佛两足中尊。归依于法离欲中尊。归依于僧诸众中尊。如是归依得几许福。作是念已。日初出时于本住处。从座而起整理衣服。安详而出往如来所。到已<a href=\"/remen/dl.html\" class=\"keylink\" target=\"_blank\">顶礼</a><a href=\"/remen/shizun.html\" class=\"keylink\" target=\"_blank\">世尊</a>双足。偏袒一肩右膝着地。合掌恭敬而白佛言。惟我向者。在空闲处独坐思惟。作如是念。若善男子或善女人。以净信心受三归依。作如是言。今我某名。归依于佛两足中尊。归依于法离欲中尊。归依于僧诸众中尊。如是归依得几所福。我未能了。惟愿世尊哀愍为说令诸<a href=\"/remen/zhongsheng.html\" class=\"keylink\" target=\"_blank\">众生</a>得正智觉</p><p>尔时世尊告阿难曰。善哉善哉。汝真妙慧能善思惟。能善请问如来斯义。汝今谛听极善思惟。吾当为汝分别解说。阿难白佛。唯然世尊。愿乐欲闻</p><p>尔时世尊告阿难曰。汝今当知。此赡部洲纵广周匝七千踰缮那。北广南狭形如车箱。人面亦尔。假使于中合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍赡部洲诸预流果。侧塞充满亦无间隙。如甘蔗等。如是一切预流果人。若善男子或善女人。满一百岁。以诸<a href=\"/remen/shijian.html\" class=\"keylink\" target=\"_blank\">世间</a>上妙乐具衣服饮食卧具医药。奉施<a href=\"/remen/gongyang.html\" class=\"keylink\" target=\"_blank\">供养</a>恭敬<a href=\"/remen/libai.html\" class=\"keylink\" target=\"_blank\">礼拜</a>。于彼一一预流果人。般<a href=\"/remen/niepan.html\" class=\"keylink\" target=\"_blank\">涅槃</a>后<a href=\"/remen/rufa.html\" class=\"keylink\" target=\"_blank\">如法</a>焚身。收其遗骨起窣堵波高广严丽。皆以种种涂香末香薰香花鬘上妙幡盖宝幢音乐灯烛光明。赞叹供养。汝意云何。由是<a href=\"/remen/yinyuan1.html\" class=\"keylink\" target=\"_blank\">因缘</a>。彼所生福宁为多不。阿难白佛。甚多世尊。甚多善逝。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人获福无量。阿难当知。如前所说供养福德。比此三归所生福德。于百分中不及其一。于千分中亦不及一。于百千分数分算分计分喻分。乃至邬波尼杀昙分亦不及一</p><p>尔时世尊复告阿难。且置此方南赡部洲。于此东方毗提诃洲。纵广周匝八千踰缮那。形如半月人面亦尔。假使于中合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍彼东方毗提诃洲。一来果人侧塞充满亦无间隙。如甘蔗等。如是一切一来果人。若善男子或善女人。满二百岁。以诸世间上妙乐具衣服饮食卧具医药。奉施供养恭敬礼拜。于彼一一一来果人。般涅槃后如法焚身。收其遗骨起窣堵波高广严丽。皆以种种涂香末香薰香花鬘上妙幡盖宝幢音乐灯烛光明。赞叹供养。汝意云何。由是因缘。彼所生福宁为多不。阿难白佛。甚多世尊。甚多善逝。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人。获福转胜。阿难当知。如前所说供养福德。比此三归所生福德。复于百分不及其一。于千分中亦不及一。于百千分数分算分计分喻分。乃至邬波尼杀昙分亦不及一</p><p>尔时世尊复告阿难。且置东方毗提诃洲。于此西方瞿陀尼洲。纵广周匝九千踰缮那。形如日轮人面亦尔。假使于中合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍彼西方瞿陀尼洲不还果人。侧塞充满亦无间隙。如甘蔗等。如是一切不还果人。若善男子或善女人。满三百岁。以诸世间上妙乐具衣服饮食卧具医药。奉施供养恭敬礼拜。于彼一一不还果人。般涅槃后如法焚身。收其遗骨起窣堵波高广严丽。皆以种种涂香末香薰香华鬘上妙幡盖宝幢音乐灯烛光明。赞叹供养。汝意云何。由是因缘。彼所生福宁为多不。阿难白佛。甚多世尊。甚多善逝。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人。获福转胜。阿难当知。如前所说供养福德。比此三归所生福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一。尔时世尊复告阿难。且置西方瞿陀尼洲。于此北方大俱卢洲。纵广周匝十千踰缮那。地形四方人面亦尔。假使于中合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍彼北方大俱卢洲阿罗汉人。诸漏已尽无复<a href=\"/remen/fannao.html\" class=\"keylink\" target=\"_blank\">烦恼</a>心得<a href=\"/remen/zizai.html\" class=\"keylink\" target=\"_blank\">自在</a>具正<a href=\"/remen/jietuo.html\" class=\"keylink\" target=\"_blank\">解脱</a>。正智解脱其心调顺。如大龙象所作已办。舍诸重担逮得己利。不受后有梵行已成。身心无碍知众生性。具六<a href=\"/remen/shentong.html\" class=\"keylink\" target=\"_blank\">神通</a>证八解脱。侧塞充满亦无间隙。如甘蔗等。如是一切阿罗汉人。若善男子或善女人。满四百岁。以诸世间上妙乐具衣服饮食卧具医药。奉施供养恭敬礼拜。于彼一一阿罗汉人。般涅槃后如法焚身。收其遗骨。起窣堵波高广严丽。皆以种种涂香末香薰香花鬘上妙幡盖宝幢音乐灯烛光明。赞叹供养。汝意云何。由是因缘。彼所生福宁为多不。阿难白佛。甚多世尊。甚多善逝。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人。获福转胜。阿难当知。如前所说供养福德。比此三归所生福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一。尔时世尊复告阿难。且置北方大俱卢洲。总四大洲有铁轮山周匝围绕。一日一月之所照临。假使于中所有一切诸山大海。悉皆除屏合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍轮围中。诸独觉人成就种种。胜阿罗汉所有<a href=\"/remen/gongde.html\" class=\"keylink\" target=\"_blank\">功德</a>。侧塞充满亦无间隙如甘蔗等。如是一切诸独觉人。若善男子或善女人满十千岁。以诸世间上妙乐具衣服饮食卧具医药。奉施供养恭敬礼拜。于彼一一诸独觉人般涅槃后。起窣堵波高广严丽。皆以种种涂香末香薰香花鬘上妙幡盖宝幢音乐灯烛光明赞叹供养。汝意云何。由是因缘。彼所生福宁为多不。阿难白佛。甚多世尊。甚多善逝。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人获福转胜。阿难当知。如前所说供养福德。比此三归所生福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。且置如是一四大洲一日一月所照临处。乘此复有小千世界。有铁轮山周匝围绕。其中具有千日千月。千四大海。千苏迷卢大宝山王。千七金山轮围山等。千赡部洲。千毗提诃。千瞿陀尼。千俱卢洲。千四天王天。千三十三天。千夜摩天。千睹史多天。千乐化天。千他化自在天。千梵众天。一大梵王于中自在。如是名为一小千界。乘此复有中千世界。有铁轮山周匝围绕。其中具有千小千界。如是名为一中千界。乘此复有<a href=\"/remen/daqianshijie.html\" class=\"keylink\" target=\"_blank\">大千世界</a>。有铁轮山周匝围绕。其中具有千中千界。是名三千大千世界。假使于中所有一切诸山大海悉皆除屏合为一段。或甘蔗林。或芦苇林。或竹林等。或复稻田胡麻田等。侧塞充满无有间隙。如是假使遍满其中。诸佛如来应正等觉。侧塞充满亦无间隙。如甘蔗等。如是一切诸佛如来。若善男子或善女人。满二万岁。以诸世间所有一切上妙乐具衣服饮食卧具医药。奉施供养恭敬礼拜。于是一一诸佛如来般涅槃后。如法焚身收佛驮都。起窣堵波高广严丽。皆以种种涂香末香薰香花鬘上妙幡盖宝幢音乐灯烛光明赞叹供养。汝意云何。由是因缘。彼所生福宁为多不。阿难白佛。甚多世尊。甚多善逝。佛告阿难。若善男子或善女人。于一佛所二万岁中。以诸世间所有一切上妙乐具衣服饮食卧具医药。奉施供养恭敬礼拜。般涅槃后如法焚身。收佛驮都起窣堵波高广严丽。亦以种种涂香末香薰香花鬘上妙幡盖宝幢音乐灯烛光明赞叹供养。其福尚多无量无边不可称计。况满三千大千世界。诸佛如来应正等觉。经二万岁如前供养。所生福德而可弥多。无量无边不可称计。佛告阿难。若善男子或善女人。以净信心作如是言。今我某名。归依于佛两足中尊。归依于法离欲中尊。归依于僧诸众中尊。是善男子或善女人获福转胜。阿难当知。如前所说供养福德。比此三归所生福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若善男子或善女人。归依佛竟。归依法竟。归依僧竟。乃至复能一弹指顷<a href=\"/remen/shouchi.html\" class=\"keylink\" target=\"_blank\">受持</a>十善。由是因缘获福转胜。阿难当知。如前所说惟受三归所生福德。比此兼修一弹指顷十善福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若善男子或善女人。归依佛竟。归依法竟。归依僧竟。乃至复能一日一夜。受持八戒获福转胜。阿难当知。如前所说。一弹指顷十善福德。比一日一夜八戒福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若善男子或善女人。归依佛竟。归依法竟。归依僧竟。乃至复能尽其形寿。受持<a href=\"/remen/wujie.html\" class=\"keylink\" target=\"_blank\">五戒</a>获福转胜。阿难当知。如前所说。一日一夜八戒福德。比尽形受五戒福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若善男子或善女人。归依佛竟。归依法竟。归依僧竟。乃至复能尽其形寿。受持勤策勤策尼戒获福转胜。阿难当知。如前福德比此福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若复有能尽形受持尼正学戒获福转胜。阿难当知。如前福德比此福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若复有能尽形受持苾刍尼戒获福转胜。阿难当知。如前福德比此福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若复有能尽形受持大苾刍戒获福转胜。阿难当知。如前福德比此福德。复于百分不及其一。于千分中亦不及一。于百千分数分算分计分喻分。乃至邬波尼杀昙分。亦不及一</p><p>尔时世尊复告阿难。若善男子或善女人。能发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。尽未来际受持菩萨<a href=\"/remen/sanjujingjie.html\" class=\"keylink\" target=\"_blank\">三聚净戒</a>无缺无犯。所获福德无量无边。不可思议不可比喻。最胜最尊。最上最妙。尔时尊者阿难。闻佛所说。受持三归乃至菩萨三聚净戒。所获福德无量无边。<a href=\"/remen/huanxi.html\" class=\"keylink\" target=\"_blank\">欢喜</a>踊跃叹未曾有。而白佛言。甚奇世尊。如是法门最胜希有不可思议。明甚深义功德广大。难可挍量。其名何等。我当奉持。佛告阿难。今此法门名最为比。挍量种种真实功德。以是名字汝当奉持。所以者何。此经中说最无比法。一切世间甚难闻故</p><p>时薄伽梵说是经已。尊者阿难大苾刍众。无量菩萨及诸天人阿素洛等。闻佛所说皆大欢喜。叹未曾有信受奉行</p></div>"
}]