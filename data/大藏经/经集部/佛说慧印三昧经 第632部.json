[{
    "title": "佛说慧印三昧经 第632部",
    "author": "支谦 译",
    "html": "<div class=\"B1_text\"><p>佛说慧印<a href=\"/remen/sanmei.html\" class=\"keylink\" target=\"_blank\">三昧</a>经 一卷</p><p>吴月氏优婆塞支谦译</p><p>闻如是。一时佛在罗阅只耆阇崛山中。与摩诃<a href=\"/remen/biqiu.html\" class=\"keylink\" target=\"_blank\">比丘</a>僧千二百五十比丘俱。菩萨有四十亿人。皆逮得陀邻尼。悉得诸三昧。皆逮得空法。皆得寂无想法。悉逮得不动摇愿。悉得无所著陀邻尼行。得无央数陀邻尼门。佛尔时便三昧三摩越。[火*霍]然无色。不可见不可得。如<a href=\"/remen/xukong.html\" class=\"keylink\" target=\"_blank\">虚空</a>不可知。无所住不可得。无吾无作。亦无来亦无去。亦非住亦非止。亦非偶亦非不偶。亦非身。亦非忧亦非喜。亦非心亦非不随心。亦非行所语。亦不有是语空。亦非着。佛尔时作是三昧三摩越。便不见<a href=\"/remen/foshen.html\" class=\"keylink\" target=\"_blank\">佛身</a>。亦不可得想。佛身<a href=\"/remen/foxin.html\" class=\"keylink\" target=\"_blank\">佛心</a>意。亦不可得想。亦不见中衣外衣及与坐。亦不见经行时。亦非声。尔时三昧咸神照三千大千日月。于是三千大千佛刹诸日月光明皆为覆蔽不见。诸摩尼宝诸踰填宝。诸天及天坐。诸释梵所有名香。悉为其歇。是皆三昧威神力之所蔽隐。三千大千刹土。但闻是三昧香。照于诸佛刹。其中人民眼不为遮迦惒摩诃遮迦惒。及须弥山诸黑山之所覆蔽。尔时便有七宝交露。覆盖三千大千刹土。一切诸佛刹及与竹园。耆阇崛山。若干种华悉遍布满其中。其地悉平等。地为生莲华。其华大如车轮。一华者有十万叶。其花上悉有七宝盖。摩竭提国界地。悉为柔软如天綩綖。有东方恒边沙佛等。遣无央数一生补处菩萨。令到沙诃楼陀刹土。有多陀竭阿罗诃三耶三佛。名为释迦文。今现在一切诸佛境界。深入多陀竭慧印三昧三摩越。若有菩萨积累<a href=\"/remen/gongde.html\" class=\"keylink\" target=\"_blank\">功德</a>。奉行<a href=\"/remen/liuboluomi.html\" class=\"keylink\" target=\"_blank\">六波罗蜜</a>。百劫除沤惒拘舍罗。不如一时闻是三昧。诸菩萨即受其<a href=\"/\" class=\"keylink\" target=\"_blank\">佛教</a>。持神足飞到竹园中。前为佛作礼。皆却坐莲花上。如是南方恒边沙佛等。亦复遣无央数菩萨。西方北方东南方西南方西北方东北方上方下方。如是恒边沙诸佛等。各复遣无央数一生补处菩萨。令到沙呵楼陀刹土。有陀竭阿罗诃三耶三佛。名为释迦文。今现在一切诸佛境界。深入陀竭慧印三昧三摩越。若有菩萨积累功德。奉行六波罗蜜。百劫除沤和拘舍罗。不如一时闻是三昧。诸菩萨即受其佛教。持神足飞到竹园中。前为佛作礼。皆却坐莲华上。尔时于是三千大千刹土。诸比丘僧及诸菩萨。所在远方皆来会于竹园在于佛前。尔时无央数菩萨。及四十亿比丘菩萨。皆来会于竹园。用是三昧威神故。于是三千大千刹土。诸释诸梵诸摩夷亘天。诸遍净天。一切诸龙王。诸鬼神王。诸犍陀罗王。诸阿须轮王。诸迦留罗王。诸真陀罗王。诸摩睺勒王。是诸王皆各从无央数官属来到佛所。前为佛作礼却住一面。尔时于是三千大千刹土。诸天及人非人。从下上至二十八天。中无空缺皆悉遍满。尊<a href=\"/remen/dizi.html\" class=\"keylink\" target=\"_blank\">弟子</a><a href=\"/remen/sheli.html\" class=\"keylink\" target=\"_blank\">舍利</a>弗罗。摩诃目迦兰。拘提迦栴延。邠耨文陀尼弗罗等。即到文殊师利前。问文殊师利言。佛向者三昧三摩越。今皆不见不知所至到处。愿为吾等说之。文殊师利答舍利弗罗言。仁者<a href=\"/remen/zhihui.html\" class=\"keylink\" target=\"_blank\">智慧</a>而具足。何以不各各自三昧共推索无央数佛刹。知佛身何如行。即时舍利弗罗等。各各自三昧共推索无央数佛刹。了不见佛身。亦不知所至到处。舍利弗罗等。即从三昧起。复前问文殊师利言。吾等以各各三昧。推索无央数佛刹。亦不见佛身。亦不知所凑。愿欲闻知惟为说之。文殊师利言。贤者舍利弗罗等。不知佛所至到处者。悉且安坐。佛须臾顷自当来还。尔时佛从慧印三昧起。便动三千大千佛刹。舍利弗罗等。便前白佛言。佛住何三昧。吾等以智慧眼推索佛。了无有能知其处者。佛语舍利弗罗言。佛所至到处。非若阿罗汉辟支佛等所可知。独佛自知之耳。所以者何。无念不动不摇故</p><p>舍利弗罗。佛身有百六十二事。难可得知。何等百六十二事。非身。无作。无起。无减。未常有。无有比。亦无所比。亦无行。亦无所至不可知。亦无习一切净。无所有。亦不有。亦不行。亦不住。亦非生。亦非受。亦非闻。亦非见。亦非香。亦非味。亦非细滑。亦无往启。亦无还答。亦非启答。亦非心。亦非念。亦非心。心念离于心心等。心无所等。无所与。无来。无去。亦非润。亦非泽净。不复有。亦非恐。亦非惧。亦非动。亦非摇。亦无造。亦无成。亦非满。亦非不满。亦非见。亦非明。亦非不明。亦非冥。亦非不冥。亦非灭。已离灭。于灭中净。复净清净。于色无所有。无爱欲。一切非我。离于非我。住无所住。亦无处。亦无从。亦非无从。亦非法。亦非不法。亦非<a href=\"/remen/futian.html\" class=\"keylink\" target=\"_blank\">福田</a>。亦非不福田。亦非尽。亦不可尽。无所有。离于无所有。远离于字。远离于向。远离于教。远离于行。远离于念。亦非祸。亦非不祸。亦非量。亦非不量。亦非来。亦非去。亦非双。亦非不双。亦非猗。亦非不猗。亦非相。亦非不相。无有相能现相。无诸入。亦非着。离诸着。一切人令得信。不受入住。于谛谛复谛。一切非我度。无所度。净无所净。度厄难为无所度。所说不说二无所等。于等无所等。无量等。与空等。无处等。无生等。不可得等。所安无所安。寂复寂。寂明中复明。于行无转能转行。一切断诸所著。诸法谛无有二。从本来无所有。所觉者已谛觉。已度于一切行。行所度无所度。亦非是。亦非不是。亦非长。亦非短。亦非圆。亦非方。亦非身。亦非体。亦非入。亦无所入。亦非世。亦非世所有。亦未曾有见者。亦未曾有知者。亦非去。亦非不去。亦非世<a href=\"/remen/yinyuan1.html\" class=\"keylink\" target=\"_blank\">因缘</a>。亦非不世因缘。如是身不可获。亦非有。亦非无。亦无有去。亦无有来。亦非心念。亦非忧。亦非作。亦非不作。亦非诤。亦非不诤。亦非泥洹。亦非不泥洹。亦非行。亦非不行。是为百六十二事</p><p>佛告舍利弗罗言。佛身如是。欲想视佛身无有能见者。所以者何。佛身不可以想见知。佛尔时欲旷大慧印三昧。于十方便说偈言</p><p>是身亦非身于身已度脱</p><p>亦无作无有坏亦无所得</p><p>一切诸<a href=\"/remen/faxiang.html\" class=\"keylink\" target=\"_blank\">法相</a>双亦非不双</p><p>欲见诸佛身所处皆如是</p><p>不是非不是非忧非不忧</p><p>不取亦不放不等亦不长</p><p>不乐亦不住一切无从生</p><p>佛身已如是便能致安隐</p><p>亦非作不可获空无有想</p><p>亦非色心无有我亦非一</p><p>于受无所受于有无所有</p><p>一切诸正觉其身谛如是</p><p>不刚亦不弱无瑕亦不秽</p><p>不断亦不连不有亦不坏</p><p>亦无所得于多少无所亡</p><p>欲见诸佛身一切无尘垢</p><p>不见亦不闻非香无细滑</p><p>不知亦不动譬之若如影</p><p>住形于一切晓诸着人心</p><p>佛已成其身一切各如是</p><p>非身亦非体非等亦非谛</p><p>非净非不净诸根无所有</p><p>不藏非不藏譬如水中月</p><p>欲见诸佛身一切悉如是</p><p>身复与身从因缘本自然</p><p>不生亦不灭无来亦无往</p><p>不见于<a href=\"/remen/sanjie.html\" class=\"keylink\" target=\"_blank\">三界</a>然现若如幻</p><p>欲见诸佛身不动亦不摇</p><p>非声亦非诤非默亦非寂</p><p>非获未常有不有亦无彼</p><p>譬如虚空本自然无所有</p><p>见佛已如是昼夜当<a href=\"/remen/gongyang.html\" class=\"keylink\" target=\"_blank\">供养</a></p><p>一切及十方亿千诸佛刹</p><p>上至廿八天满中诸珍宝</p><p>悉以供养所乃至无数劫</p><p>不如书是经其福出彼上</p><p>譬如恒边沙复倍无数劫</p><p>展转于其中常等行慈心</p><p>不如晓了惠解是印三昧</p><p>如是无数载其德过彼上</p><p>若在五道中展转无数劫</p><p>如是若干劫一切能悉忍</p><p>不如一时慧解是印三昧</p><p>其福如芥子在于须弥边</p><p>若人在三界生已便长大</p><p>一切悉戴之能忍无数劫</p><p>其身不以劳不用作勤剧</p><p>如是悉能忍不如解三昧</p><p>譬<a href=\"/remen/rensheng.html\" class=\"keylink\" target=\"_blank\">人生</a>悉遍复多于劫数</p><p>其百劫中沙一切以为数</p><p>不如昼夜力行是印三昧</p><p>其福欲譬之不可以比慧</p><p>其如是智者常与行相随</p><p>于无数劫中譬之如一尘</p><p>能谛晓了是慧印三昧者</p><p>其福欲譬之若海取一滴</p><p>莫持色相好想视欲见佛</p><p>莫如著有者欲见多陀竭</p><p>如须<a href=\"/remen/puti.html\" class=\"keylink\" target=\"_blank\">菩提</a>所见者为见佛</p><p>见佛已如是一切无三千</p><p>如是舍利弗罗。多陀竭慧印三昧。诸菩萨摩诃萨。于十方无所挂碍。悉使愿欲见诸佛。当内至意昼夜行是三昧。便见一切十方诸菩萨无央数行三昧门。住于无所挂碍法。是为陀邻尼所猗门。从是中成其相。从是中成其好。如是<a href=\"/remen/xingzhe.html\" class=\"keylink\" target=\"_blank\">行者</a>诸罪盖悉得除。诸魔事悉已过。佛所说皆审谛。佛所住及所语。无空缺悉具足。身所行无瑕秽。意念所行净无垢。若欲晓佛所行。欲解了一切人意。令各得其所。欲起愿<a href=\"/remen/chengfo.html\" class=\"keylink\" target=\"_blank\">成佛</a>刹者。当行是三昧。欲得佛顶中光明者。欲起比丘僧者。欲<a href=\"/remen/zhuangyan.html\" class=\"keylink\" target=\"_blank\">庄严</a>其刹土者<a href=\"/remen/zizai.html\" class=\"keylink\" target=\"_blank\">自在</a>所欲作所欲行。当奉行是三昧。所以者何。譬如一切药树在所。求索悉具足。是三昧亦如是。菩萨于是三昧中。所求索亦悉具足。佛尔时便说偈言</p><p>无上慧为慧王慧能散诸欲着</p><p>是尊慧入慧门是印经无量慧</p><p>知根行住智地智无碍智去冥</p><p>智消着智<a href=\"/remen/shuofa.html\" class=\"keylink\" target=\"_blank\">说法</a>经如日照三界</p><p>常等行于三昧一切着谛所断</p><p>诸三昧慧印将诸佛者等是种</p><p>欲得宝度无极愿福相福神足</p><p>志所愿从是得是三昧诸佛乐</p><p>王乐国及臣下宝无上宝如来</p><p>淫怒垢悉消除宝三昧说是经</p><p>从我学恭敬意持净清除吾我</p><p>勇猛者坏<a href=\"/remen/shengsi.html\" class=\"keylink\" target=\"_blank\">生死</a>持谛法得三昧</p><p>慧能说所当说持是慧智能多</p><p>慧能放光明遍是经者慧之门</p><p>等能降尽吾我六十二诸所疑</p><p>到<a href=\"/remen/fomen.html\" class=\"keylink\" target=\"_blank\">佛门</a>无恐惧便从是相好具</p><p>三尊中佛为尊独能说七觉意</p><p>为<a href=\"/remen/xiedai.html\" class=\"keylink\" target=\"_blank\">懈怠</a>示现法是三昧不可尽</p><p>一切法当广说入无低陀邻尼</p><p>持是法入十方陀邻尼譬如海</p><p>于是中成施与戒忍辱及<a href=\"/remen/jingjin.html\" class=\"keylink\" target=\"_blank\">精进</a></p><p>禅智慧不可尽住是经成无极</p><p>莫恐惧施罪地及诸魔与恶道</p><p>行三昧无能害如所愿得为佛</p><p>菩萨住于是法以十方为明证</p><p>其来者索<a href=\"/remen/faqi.html\" class=\"keylink\" target=\"_blank\">法器</a>持是经得法住</p><p>过去<a href=\"/fojing/\" class=\"keylink\" target=\"_blank\">佛经</a>是母当来者亦从是</p><p>现在佛从是出行是者为<a href=\"/remen/fozi.html\" class=\"keylink\" target=\"_blank\">佛子</a></p><p>罪垢除行不转过第七住法去</p><p>其有住是经者便具足诸佛宝</p><p>说是法时。三十恒边沙等诸菩萨。皆得是三昧。六十八那术他菩萨。诸罪盖皆除悉住阿惟越致地。皆得不可尽陀邻尼所入声。六十亿天与人。从本已来未曾起菩萨意。今皆发阿耨多罗三耶三<a href=\"/remen/putixin.html\" class=\"keylink\" target=\"_blank\">菩提心</a>。闻是三昧皆悉愿乐。愿乐已后。便住阿惟越致地。当为阿耨多罗三耶三菩提。佛尔时便授其决。却后三十亿百千劫。皆当为佛。号名离于恐怖。诸菩萨各自起愿。便得无所从生法忍。然后于其刹土。悉得为佛。皆同一字。佛尔时三昧遍视众会。告文殊师利言。以是故。文殊师利。菩萨欲护我法者。当作无所著住。当悔当持当说之。常当清净独处。不当有所猗。文殊师利。便从坐起整衣服。以头面着地。为佛作礼。白佛言。我能忍护是无所著法。于<a href=\"/remen/pusadao.html\" class=\"keylink\" target=\"_blank\">菩萨道</a>无吾<a href=\"/remen/wuwo.html\" class=\"keylink\" target=\"_blank\">无我</a>。不有亦未曾有。不见亦不闻。不得亦不亡。尔时众会中。三十亿菩萨。皆叉手起住。白佛言。我等能忍是无数阿僧祇劫。拥护菩萨行。诸菩萨。各以身上衣供养佛。便即起愿。佛语<a href=\"/remen/mile.html\" class=\"keylink\" target=\"_blank\">弥勒</a>菩萨言。念若本所愿行。于后当持是法。于是三十亿菩萨中。八千菩萨能持是法耳。其余菩萨者。皆刚强不能持法。于后皆当乱我法。亦不悔亦不持。弥勒有七事起菩萨意。何等为七事。一者起菩萨意。二者法欲尽时<a href=\"/remen/hufa.html\" class=\"keylink\" target=\"_blank\">护法</a>使不尽。起菩萨意。三者为十方人非人起哀。起菩萨意。四者见菩萨便起菩萨意。五者施与起菩萨意。六者见他人起菩萨意。便效起菩萨意。七者闻佛身有三十二相端正人向赞叹。便起菩萨意。弥勒。是为七事。其可起怛萨阿竭菩萨意。其护法使不尽。其哀十方人非人起菩萨意。是三昧辈能护菩萨意。疾得阿惟越致。其四辈起菩萨意者皆为刚强菩萨。佛语弥勒菩萨言。有五法住。疾得阿惟越致。何等为五法。一者等心于十方人非人。二者无所适莫于他人财宝。三者其有说经法者。没命从后终不说其恶。四者其有供养衣被。若床卧具病瘦医药。所当得者适无所慕。五者深入微妙法中。是为五法。菩萨住知是阿惟越致菩萨相。复有五法。菩萨住为刚强。何等为五法。一者面目无好色。二者所作皆怯弱。三者悭贪。四者谕谄。五者口但道空。是为五法住菩萨刚强相也。复有五法。菩萨住知是阿惟越致法。何等为五法。一者无我。二者无人。三者不处法有二。四者不着于菩萨。五者不持想视佛。是为菩萨五法住。疾得阿惟越致。佛尔时便说偈言</p><p>不当贡高及与嫉妒妄造非说</p><p>索人长短亦非口语及与怯弱</p><p>如是曹人不能护法若有行者</p><p>在于空闲能忍微妙不但口言</p><p>譬若如犀常乐独处如是曹辈</p><p>能护后法常喜独处乐于清净</p><p>譬如怖禽乐在深山不乐供养</p><p>譬如虚空如是人者能护尊法</p><p>朽弃躯体及与<a href=\"/remen/shouming.html\" class=\"keylink\" target=\"_blank\">寿命</a>何况<a href=\"/remen/shijian.html\" class=\"keylink\" target=\"_blank\">世间</a></p><p>所有珍宝力行精进于无所著</p><p>如是法器能护后法于后来世</p><p>当有是人当自说言我菩萨行</p><p>志意迷乱着于世间不能奉行</p><p>护于明法我念<a href=\"/remen/suming.html\" class=\"keylink\" target=\"_blank\">宿命</a>提惒竭佛</p><p>过于尔时八十亿劫尔时有佛</p><p>号为光明为一切人说是三昧</p><p>第一大会八十那术第二会六</p><p>七十那术第三会七十三那术</p><p>皆悉逮得阿惟越致其佛寿命</p><p>住世一亿项中光明七十踰旬</p><p>比丘僧数九十九亿逮得自在</p><p>皆阿罗汉尔时有王典主人民</p><p>名为慧上是遮迦越尔时纵广</p><p>阎浮利地其里数计二万踰旬</p><p>四天其数皆悉如是王有采女</p><p>六十亿人其子千人皆悉具足</p><p>其国土名极乐无厌王治诸国</p><p>二万郡县国中人民各有戏园</p><p>常乐安隐五谷自然譬如天上</p><p>无所不有尔时尊王于梦中闻</p><p>有佛于世名为光明从梦悟起</p><p>便到佛所从诸臣下六十亿乘</p><p>尔时从佛闻是尊经微妙三昧</p><p>诸佛奥藏便以诸国奉上与佛</p><p>所当供养无所乏少一切诸国</p><p>为佛供养立起讲堂用栴檀香</p><p>一切讲堂具人供养所可经行</p><p>金薄布地具足于八万四千岁</p><p>不起王事但供于佛不乐睡卧</p><p>勤力事尊亦不起俗无爱于国</p><p>设使有人说王功德日日说之</p><p>不能究竟所可供佛不可称数</p><p>所以者何悕望三昧便即独处</p><p>内自思惟今是三昧甚深微妙</p><p>今我不可在于饮食欲得悕望</p><p>成是三昧便即弃国剃去须发</p><p>因入深山受行正戒于三千岁</p><p>无有休息行是三昧未尝睡卧</p><p>佛天中天中间所道所可说法</p><p>皆悉启受其光明佛般泥曰后</p><p>国县起塔六十四亿诸塔供养</p><p>各五百盖七宝交露及与香华</p><p>诸天缯彩及与帐幔挂树灯火</p><p>各有八千约省饮食以为节度</p><p>积累其数八十万岁为一切人</p><p>说印三昧未常从人有所悕望</p><p>若人赞叹不用为喜何况于世</p><p>当有爱欲若有请者意常远离</p><p>至心内行常护后法七十那术</p><p>与八十亿于是数中世世逢佛</p><p>如是计数供养无极常遇明法</p><p>得是三昧若有起意护菩萨行</p><p>其欲学者当如我学不稸财宝</p><p>欲解微妙内行至意无有虚饰</p><p>后来世人当自说言我所作业</p><p>是菩萨行欲得供养非求法者</p><p>住在有中言一切空亦不晓空</p><p>何所是空内意不除所行非法</p><p>口但说空住在有中说菩萨行</p><p>我无所疑时王慧上阿弥陀是</p><p>尔时千子是劫得佛今大众会</p><p>于我前者时皆弃家悉为比丘</p><p>我念宿命无数佛时住于名字</p><p>常作<a href=\"/remen/shamen.html\" class=\"keylink\" target=\"_blank\">沙门</a>佛所说经皆悉讽诵</p><p>奉行空事猗在有中如是作行</p><p>不可称数持想猗住供养诸佛</p><p>供养如是不得慧行转意作行</p><p>便向慧门却后与提惒竭佛会</p><p>断吾狐疑便见平等尔时封拜</p><p>得谛要决当于后世人中为佛</p><p>尔时瓶沙王第一夫人。名为拔陀斯利。阿阇世之母也。亘那腊者拘邻之女也。瓶沙王第一夫人拔陀斯利。便从坐起。前到佛所为佛作礼。以杂彩珠衣及五百七宝华盖供养于佛。便自说言。我于后来世当解是三昧。当持是三昧。其有持是法者。比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。我当拥护之。衣被饮食床卧具病瘦医药。教一切人发菩萨意。不诽谤于空法。不但口说空。朽身不惜寿命。何况世间所有。尔时瓶沙王宫中八千采女。及摩竭提国中六万优婆夷。闻是三昧。皆发菩萨意。皆悉愿乐是三昧。然其后世皆当持是法。佛尔时便笑。若干种色光。色色各异从口中出。青黄赤白遍照无央数佛刹。皆覆蔽日月之明。还绕身三匝。便从顶上忽然不现。尔时拔陀斯利。便于佛前赞叹佛。而说偈言</p><p>在人中无有上于行中无所等</p><p>今三界无有比佛威神如盛华</p><p>如飞鸟在虚空若欲笑一切可</p><p>所可说皆柔软悉饱满于十方</p><p>口所说如莲华人中上悉与眼</p><p>今所说无不可声软好如梵天</p><p>今佛笑当何感</p><p>佛尔时。为瓶沙王夫人拔陀斯利亘那腊。说偈言</p><p>我自念无央数恒边沙劫</p><p>尔时于世有佛名为福明</p><p>教授世间住寿六十七劫</p><p>尔时法王众僧复无央数</p><p>时有遮迦越王名为慧刚</p><p>王有两夫人一名为月明</p><p>于欲无所索诸法无所著</p><p>弃家行学道一亿岁护法</p><p>如是不可计于无数诸佛</p><p>法欲尽时生彼护于后法</p><p>然后来世世恒边沙佛等</p><p>当复于彼处生护于后法</p><p>遮迦越慧刚王于阿閦佛</p><p>与诸夫人数皆生于彼国</p><p>悉已护法寿终后为男子</p><p>生须摩诃提见阿弥陀佛</p><p>八千婇女及摩竭优婆夷</p><p>若法欲尽时常当护<a href=\"/remen/fofa.html\" class=\"keylink\" target=\"_blank\">佛法</a></p><p>寿终后皆得卅二相如佛</p><p>坐于莲华到阿弥陀佛前</p><p>是诸婇女供养当如慧王</p><p>然于后来劫一切无爱欲</p><p>便于后来劫一切当为佛</p><p>教授诸<a href=\"/remen/tianren.html\" class=\"keylink\" target=\"_blank\">天人</a>为其说<a href=\"/remen/zhengfa.html\" class=\"keylink\" target=\"_blank\">正法</a></p><p>是时佛刹中亦无有魔事</p><p>其刹无爱欲亦无三恶道</p><p>常以无央数诸菩萨为僧</p><p>亦不闻道有阿罗汉之名</p><p>若有人欲护于诸佛法者</p><p>不求欲得名闻及与寿命</p><p>如是行住者疾近为菩萨</p><p>自在其意愿欲起何刹土</p><p>若等诸菩萨当起恭敬意</p><p>我起恭敬意无所猗护法</p><p>作是行者便得去离生死</p><p>莫于世间作习贪着于欲</p><p>我所以于无数劫以妻子</p><p>舍国及头目用索佛法故</p><p>无行者用供养故坏佛法</p><p>便展转起诤欲得供养故</p><p>时坐八十亿人垂泪而言</p><p>若法尽时吾等当护后法</p><p>说经动三千刹诸天散华</p><p>快善哉世间人乃闻是经</p><p>一切恒边沙无数诸佛刹</p><p>满中诸珍宝悉以供养佛</p><p>不如一时信解是印三昧</p><p>其福欲譬之不可以比慧</p><p>不用力及强可得菩萨行</p><p>闻佛尊正法便起菩萨意</p><p>其有起恭敬于是尊经者</p><p>作行如是者便疾得为佛</p><p>尔时弥勒菩萨白佛言。后当有几人能<a href=\"/remen/shouchi.html\" class=\"keylink\" target=\"_blank\">受持</a>是三昧者。佛语弥勒菩萨言。弥勒。若有后来世人。持想起功德者。设使我说若便不乐。弥勒菩萨白佛言。愿佛愍伤一切人故。唯为说之。若有诸菩萨谛欲学者。菩萨当护其行令无缺减。于阿耨多罗三藐三菩提心。佛语弥勒菩萨言。若有菩萨。于百佛已起菩萨意。然后坏败菩萨行。若有菩萨。于千佛已起菩萨意。然后复起菩萨意。诽谤方等经亦不解。若于十万佛已起菩萨意。然后亦复起菩萨意。不诽谤方等经。亦不讽诵读之。若于百万佛已起菩萨意。然后亦复起菩萨意。不诽谤方等经。亦不讽诵读之。若于一亿佛已起菩萨意。然后亦复起菩萨意。闻方等经书之。于其中不晓了。若于十亿佛已起菩萨意。然后亦复起菩萨意。得方等经。书之讽诵读之亦不能得法忍。亦不能得是三昧。亦不乐是三昧。若于八十亿佛闻是三昧。持之讽诵读之。已于八十亿佛前。皆起菩萨心。得方等经。持之书之讽诵读之。得是三昧。坚持无瑕秽奉行之。终不为魔所得。不为罪所盖。若于阿僧祇劫中。所作诸罪。若头痛便除其罪。若乱意。若见诽谤。若见轻易。若少得供养。于一世皆毕其宿命罪。若供养阿僧祇佛。然后终不怯弱心坚住内晓了。若菩萨有恶道罪。然后所生不端正。便除其罪。若多病瘦。若不为人所敬。生于卑贱家。生于见轻易家。生于贫穷家。生于边远家。生于悭贪家。生于外道家。生与怨憎不可共会。与不解意共会。心多忧念。在国国相攻伐处生。在郡郡相攻伐处生。在县县相攻伐处生。在聚聚相攻伐处生。于种姓诸家相攻伐处生。所可处相攻伐处生。不见善知识。不数闻法。不能得衣被饭食床卧具病瘦医药。既得少少耳。所说可于凡人不可长者。亦不能解了其意。于功德不能致得增益。数在于谴过中。数为他人所乱。不能得所便供养。若得闻法不解。若见恶梦于梦中除其宿罪。为罪垢所可摧。魔所可作不觉魔事。常与不可共会。若有好衣被食饮。一切诸可持与他人。若于百佛手。自作功德心无瑕秽。尔时皆坏败。以是故谛复谛内起好心。可当忍者一切僧那僧涅。于深微妙法坚住于行行。于后来世人。当持是法。尔时可意王菩萨与文殊师利菩萨。及六十贤者。留于后世令护后法。佛尔时便说偈言</p><p>莫行谀谄猗有所著当正其意</p><p>持慧行住深行微妙住不动忍</p><p>当作是行疾求三昧莫作谄猗</p><p>远离着垢莫贪诸有乐于所诤</p><p>当行平等譬如虚空如是行者</p><p>十种力宝常当坚意住于菩萨</p><p>当学微妙佛之奥藏一切诸受</p><p>慧意无欲已有是行得宝三昧</p><p>常当等心于诸憎爱视善知识</p><p>如见诸佛乐于施与内行平等</p><p>有是行者疾晓三昧慧经光明</p><p>不可尽宝住是三昧不可胜数</p><p>是经之明过于日光故说是经</p><p>当入尊慧譬如日月诸宝灯明</p><p>若如冬月高山上雪譬如释梵</p><p>及与四天是经光明出于彼上</p><p>是经除结及与意罪降伏众魔</p><p>便得安隐神足彻视得知宿命</p><p>晓知一切人意所欲我念宿命</p><p>无数劫时爱欲悉尽一切无余</p><p>时佛赞叹说是印经当如我学</p><p>疾得不久若有行者谛知空虚</p><p>内意晓空其本自然作是行者</p><p>为着于空持法行者远离于空</p><p>我泥曰后人当说言一切诸法</p><p>视之若梦若持诸法欲有所譬</p><p>其意所起故为是着空无有生</p><p>亦无作者亦无来者不见有住</p><p>不行是法着于有中便自说言</p><p>我已知空得善知识从其闻法</p><p>衣毛竖起泪出如言今师实尊</p><p>是贤者人转后便说百恶之言</p><p>多有卑贱贫穷之人望供养故</p><p>便自称誉求安名闻因作沙门</p><p>污乱正教持法弟子猗于佛道</p><p>便作沙门作菩萨行不住菩萨</p><p>譬如海边遥视<a href=\"/remen/bian.html\" class=\"keylink\" target=\"_blank\">彼岸</a>行不具者</p><p>非是菩萨若在空闲言我行净</p><p>于其内行不住清净常望供养</p><p>亲近厚善便自说言我是沙门</p><p>若于我道作沙门者住于佛法</p><p>如水莲华于是经中行之<a href=\"/remen/rufa.html\" class=\"keylink\" target=\"_blank\">如法</a></p><p>有是行者能护佛法今可意王</p><p>当受我教莫作着行如世间人</p><p>远离世俗可得佛好以故嘱若</p><p>可护后法譬如那术刹土中人</p><p>取恒边沙皆悉种之一一诸沙</p><p>皆或为实是一实者成一恒沙</p><p>如是计数千反种之如是转计</p><p>诸恒边沙计数如是过若干刹</p><p>举一沙者以为计数以是计数</p><p>东方如是是沙计数皆令使尽</p><p>十方一切皆悉如是如是刹数</p><p>诸佛满中一一诸佛各数如是</p><p>一切诸佛有万种声于无央数</p><p>恒边沙劫说经功德无有尽时</p><p>若人有行于是经义常当内意</p><p>住是经法当谛奉行如上所说</p><p>是经道慧无有边幅譬如芥子</p><p>在须弥边若人从海取水一滴</p><p>说经功德其譬如是见经尊故</p><p>作无著行</p><p>尔时可意王菩萨。与文殊师利及六十贤者。白佛言。法名为法。何等为法。宁可得知法貌不。佛语可意王菩萨。与文殊师利及六十贤者。法法名善男子无作之貌也。无作者为何等貌也。不可得之貌也。不可得者为何等貌。不可尽之貌也。不可尽者为何等貌。无所起之貌也。无所起者为何等貌也。无所灭之貌也。无所灭者为何等貌。无所获之貌也。无所获者为何等貌。无所猗之貌也。无所猗者为何等貌。无所处之貌也。无所处者为何等貌。无所出之貌也。无所出者为何等貌。不动摇之貌也。不动摇者为何等貌。离于动摇之貌也。离于动摇者为何等貌。<a href=\"/remen/wuxin.html\" class=\"keylink\" target=\"_blank\">无心</a>之貌也。无心者为何等貌。无念之貌也。无念者为何等貌。无二之貌也。无二者为何等貌。平等之貌也。平等者为何等貌。非有之貌也。非有者为何等貌。无所住之貌也。无所住者为何等貌。无所行之貌也。无所行者为何等貌。无懈怠之貌也。无懈怠者为何等貌。法无处所之貌也。法无处所者为何等貌。泥洹之貌也。文殊师利白佛言。设使是法展转不相知。何所法当尽者。令吾等护后法。佛语文殊师利菩萨言。起法法想者欲得度。欲得度者住于法。住于法者便处二法。处二法者为灭法之行也。法亦不灭亦非不灭。我今若等护是后法。佛尔时便说偈言</p><p>已住吾我便言有世持想作行</p><p>欲脱于世起是念者为住二法</p><p>是为惑事非正法行法无作者</p><p>亦无坏者不可见知亦无人所</p><p>着于有者因起想行便自说言</p><p>我已忍空起想念空是为非法</p><p>法无所有便行有法一切所起</p><p>为无所有于行寂然是为法印</p><p>于想有动便即自缚法本清净</p><p>便起有法一切诸法譬若如响</p><p>着于有者便处二法清净慧法</p><p>慧不得慧于慧慧中无有逮者</p><p>一切不见可起习者痴慧皆空</p><p>俱无所有若使自然当有所有</p><p>便可灭坏就于泥洹设使诸法</p><p>有所住处人与非人皆为泥洹</p><p>若人于世自取自放是想非想</p><p>而求泥洹自起吾我一切皆尔</p><p>所起诸法亦无识念愚痴与智</p><p>于是二事语从口出为无所有</p><p>起想行者便惑其中坏灭生死</p><p>欲求泥洹心不知心其本自然</p><p>于本自然亦不知心一切诸法</p><p>自然如梦能欲起行持有作谛</p><p>起有法者非是谛行灭行法者</p><p>非是谛法假令灭行为是谛者</p><p>诸起有法皆当为佛佛所觉者</p><p>为无所觉所可说法为无所说</p><p>所可度人为无所度佛为谛见</p><p>无所起法设使泥洹当为是色</p><p>佛诸弟子悉当在中假令泥洹</p><p>为<a href=\"/remen/changzhu.html\" class=\"keylink\" target=\"_blank\">常住</a>法大哀四等皆成蠕动</p><p>一切人人不能相见于世自号</p><p>持我作人谛视世间无我无人</p><p>空无所著是为泥洹偶皆言者</p><p>自呼为谛坏败灭受欲得为道</p><p>已不起法便为一法持有行法</p><p>处是<a href=\"/remen/sidi.html\" class=\"keylink\" target=\"_blank\">四谛</a>诸佛所处皆处一法</p><p>坐于佛树何有四谛如是行者</p><p>不晓菩萨作行如是坏败佛法</p><p>作沙门者当如其法所可爱欲</p><p>不当稸积欲成三昧谛其行者</p><p>譬若如犀常乐独处八十亿佛</p><p>人中之王行是三昧诸佛悉知</p><p>若有尊天已见谛者昼夜拥护</p><p>持法之人经不可尽照明一切</p><p>入是法藏无端底门其有信行</p><p>是三昧者常于梦中与诸佛会</p><p>佛尔时告文殊师利菩萨言。若有人欲得菩萨道者。菩萨当奉行是三昧。若欲成相若欲成好。十种力四无所畏十八法不共。若大哀无所著。欲得自然慧眼。若欲成比丘僧。若欲成菩萨。若欲成佛刹。若欲得慧陀邻尼一切人所可说声。欲离于世。欲知一切人所可道。欲得力。欲得晓了三昧。当奉行如上所教。即为如佛。如将如大将。如将中将。为一切上。为一切大哀。为怛萨阿竭。所可说。皆平等。无量等。与空等。无处等。所说等。人中上。所以者何。我住于是三昧。提和竭佛时。我已得佛道。文殊师利白佛言。设使提和竭佛时得佛道。何复为世间。佛告文殊师利菩萨言。用三事故在于世间。何等为三。一者作佛事。二者度十方人非人。三者不违本愿。我尔时已得佛道为泥洹已。佛尔时便说偈言</p><p>行是三昧于无底念疾得为佛</p><p>一切十方无央数佛护持法者</p><p>便悉得闻无量无底诸经正教</p><p>持是经者便得无极陀邻尼门</p><p>欲知人声诸慧三昧当于是经</p><p>四谛度脱无所著慧能伏诸有</p><p>无起无灭无有处所能致清净</p><p>便逮相好一切功德及十种力</p><p>欲解微妙诸深慧法当行是经</p><p>欲得解了一切世人堕于冥者</p><p>欲谛教人除其淫怒清净行者</p><p>当于是经昼夜勤力作无上行</p><p>当乐精进于廿一日奉行印经</p><p>莫持懈怠及与安隐欲求是法</p><p>常持柔软无嫉妒意在于空闲</p><p>以法施与持戒供养便得其愿</p><p>等意自守示一切人以三昧经</p><p>莫乐爱欲譬如莲华不着于水</p><p>坚住精进譬如飞鸟在于虚空</p><p>行是已后便得无极陀邻尼门</p><p>说是经时三千刹土六反震动。诸天亿百华香伎乐。及与幢幡缯盖交露。七宝璎珞金敷色华。及摩尼宝水精琉璃。以供养佛。一切尊天诸天玉女。及龙鬼神阿须伦迦留罗比丘僧优婆塞诸优婆夷。皆大<a href=\"/remen/huanxi.html\" class=\"keylink\" target=\"_blank\">欢喜</a>。悉弃捐家。放舍所有妻子诸宝起菩萨意。于一那术说行菩萨不能究竟。其起菩萨意者。皆得阿惟越致。无央数恒边沙人皆得阿罗汉。十方诸飞来菩萨。皆得欢喜去。佛说是经法时。阿僧祇人皆发菩萨意。八十那术人皆得阿惟越致。三亿六万菩萨得是三昧。无央数人皆得阿罗汉道。可从十方诸来菩萨。皆得是三昧。佛尔时说经已竟。可意王菩萨。文殊师利。及六十贤者。瓶沙王夫人跋陀斯利亘那腊。诸天人民。龙鬼神阿须伦。闻经皆大欢喜。前为佛作礼而去</p></div>"
}]