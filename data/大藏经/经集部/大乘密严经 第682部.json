[{
    "title": "大乘密严经 第682部",
    "author": "沙门不空 译",
    "html": "<div class=\"B1_text\"><p>第一卷第二卷第三卷</p><p>大乘密严经 卷上</p><p>朕闻西方有<a href=\"/remen/shengren.html\" class=\"keylink\" target=\"_blank\">圣人</a>焉。演不言之言垂无教之教。启迪权实发披聋瞽。迁其善者不疾而速。阶其益者即圣自凡。击蒙求以娑婆丘陵。示达观以密严世界。匪染净在我实是非游。而楚越生于念中。及缺顿于目下。彼鱼藏鸟逝。其若是乎。钦哉密严迹超三有。量周乎法界相离于极微。非声闻之所闻岂色见之能见。尝洁已主妙允恭付属。是欲泉静识浪。珠清意源穷赖耶能变之端。照<a href=\"/remen/zijue.html\" class=\"keylink\" target=\"_blank\">自觉</a>湛然之境。深诣心极其唯是经。夫翻译之来抑有由矣。虽方言有异而本质须存。此经梵书并是偈颂。先之译者多作散文。蛇化为龙何必变于鳞介。家成于国宁即改乎姓氏。矧讹异轻重或有异同。再而详悉可为尽善。大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空。像教栋梁爱河舟楫。戒珠在握明镜入怀。雪涉云征穷鹿野之<a href=\"/remen/zhendi.html\" class=\"keylink\" target=\"_blank\">真谛</a>。帆飞海宿究马鸣之奥音。声咏八转言善两方。之可窥鉴阙如抑扬了义。诏令集京城义学沙门飞锡等翰林学士柳抗等。详译斯文及护国经等。对执贝多翻诸简牍。凭其本夹依以颂言。大羹之味不遗。清月之魄恒满。岂不美欤岂不美欤。朕词乏清华文非道丽。志流衍于秘赜将布灌于无穷。聊课虚怀序之篇首云尔</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉 诏译</p><p>密严道场品第一</p><p>如是我闻。一时佛薄伽梵。住于超越欲色无色等想。于一切法<a href=\"/remen/zizai.html\" class=\"keylink\" target=\"_blank\">自在</a>无碍。神足力通之所游戏密严世界。而此世界非彼外道声闻缘觉所行之境。与诸修习胜瑜伽者。十亿佛刹微尘数等菩萨摩诃萨俱。其名曰摧一切外道异论菩萨摩诃萨。大慧菩萨摩诃萨。一切<a href=\"/remen/fofa.html\" class=\"keylink\" target=\"_blank\">佛法</a>如实见菩萨摩诃萨。圣观自在菩萨摩诃萨。得大势菩萨摩诃萨<a href=\"/remen/shentong.html\" class=\"keylink\" target=\"_blank\">神通</a>王菩萨摩诃萨。曼殊室利菩萨摩诃萨。金刚藏菩萨摩诃萨。<a href=\"/remen/jietuo.html\" class=\"keylink\" target=\"_blank\">解脱</a>月菩萨摩诃萨。持进菩萨摩诃萨而为上首。皆超<a href=\"/remen/sanjie.html\" class=\"keylink\" target=\"_blank\">三界</a>心<a href=\"/remen/yishi.html\" class=\"keylink\" target=\"_blank\">意识</a>境智成身。转于所依成就如幻。首楞严法云三摩地。无量诸佛手灌其顶。处离三有莲华宫</p><p>尔时如来应正遍知。从现法乐住自觉圣智甚深境界。微妙奋迅无量众色之所现显三摩地起。出帝雷光妙<a href=\"/remen/zhuangyan.html\" class=\"keylink\" target=\"_blank\">庄严</a>殿。与诸菩萨入于无垢月藏殿中。升密严场师子之座。<a href=\"/remen/shizun.html\" class=\"keylink\" target=\"_blank\">世尊</a>坐已观察四方。从眉间珠髻光明庄严。出于无量百千净光。围绕交映成光明网。是光网流照之时。一切佛刹庄严之相分明显现。如一佛刹余诸佛土。严饰细妙同于微尘。密严世界超诸佛国。远离星宿及日月。如无为性不同微尘。此密严中佛及<a href=\"/remen/dizi.html\" class=\"keylink\" target=\"_blank\">弟子</a>。并余世界来此会者。当如<a href=\"/remen/niepan.html\" class=\"keylink\" target=\"_blank\">涅槃</a>及以<a href=\"/remen/xukong.html\" class=\"keylink\" target=\"_blank\">虚空</a>非择灭性</p><p>尔时世尊。现彼世界佛及菩萨。威神<a href=\"/remen/gongde.html\" class=\"keylink\" target=\"_blank\">功德</a>胜妙事已。复以佛眼遍视十方诸菩萨众。告一切佛法如实见菩萨摩诃萨言。如实见今此世界名曰密严。是中菩萨悉于欲色无色无想有情之处。以三摩地力生<a href=\"/remen/zhihui.html\" class=\"keylink\" target=\"_blank\">智慧</a>火。焚烧色贪及以无明。转所依止得意成身。神足力通以为严饰。无窍隙无骨体。犹如日月摩尼电光。帝弓珊瑚纥利多罗。黄金瞻卜孔雀花月镜中之像。如是色身住于诸地修无漏因。由三摩地而得自在。十无尽愿及以<a href=\"/remen/huixiang.html\" class=\"keylink\" target=\"_blank\">回向</a>。获殊胜身来密严刹</p><p>尔时一切佛法如实见菩萨摩诃萨。从座而起偏袒右肩。稽首佛足右膝着地。合掌白佛言世尊我于今者欲有所问。惟愿如来应正遍知哀许为说。佛告如实见言。善哉善哉恣汝所问。当为汝说令汝心喜</p><p>尔时一切佛法如实见菩萨摩诃萨承佛开许即白佛言。世尊。唯此佛刹超越欲色无色。及以无想有情界耶。佛言善男子。从此上方过百亿佛刹。有<a href=\"/remen/fanyin.html\" class=\"keylink\" target=\"_blank\">梵音</a>佛土娑罗树王佛土星宿王佛土。过如是佛土复有无量百千佛刹。广博崇丽菩萨众会之所庄严。彼中诸佛咸为菩萨。说现法乐住自觉圣智。远离分别实际真如。大涅槃界究竟之法。是故当知此界外。有如是等无量佛刹。如实见匪唯汝今于佛国土菩萨众会。心生限量请问如来。有此菩萨摩诃萨名曰持进。曾于佛所生限量心。便以神通升于上方。过百千俱胝乃至殑伽沙等诸佛世界。不能一见如来之顷。心生希有知佛菩萨不可思议。还至娑诃世界名称大城。来于我所悔谢已过。赞佛功德无量无边。犹如虚空住自证境来密严刹。尔时会中金刚藏菩萨摩诃萨。善能演说诸地之相。微妙决定尽其源底。从座而起偏袒右肩。顶<a href=\"/remen/lifo.html\" class=\"keylink\" target=\"_blank\">礼佛</a>足右膝着地。合掌白佛言世尊我于如来应正遍知。欲少咨问唯愿哀愍为我宣说。佛言金刚藏汝于我所欲有问。如来应正等觉随汝所疑为汝开演</p><p>尔时金刚藏菩萨摩诃萨。承佛许已而白佛言。世尊佛者是何句义。所觉是何。唯愿世尊说胜义境示法性佛。令过去未来现在修菩萨<a href=\"/remen/xingzhe.html\" class=\"keylink\" target=\"_blank\">行者</a>。于诸色相积集之见。及余外道异论执着。行分别境起微尘胜。自在性时方虚空我意。根境和合如是诸见。复有计者无明爱业眼色与眼。是时复有触及作意。如是等法而为<a href=\"/remen/yinyuan1.html\" class=\"keylink\" target=\"_blank\">因缘</a>。等无间缘增上缘所缘缘。和合生识执着行者。起有无等种种恶觉于我法中。复有诸人于蕴有情堕空性见。为断如是妄分别觉。唯愿世尊说离五种识所知相。能于诸法最自在者。佛大<a href=\"/remen/puti.html\" class=\"keylink\" target=\"_blank\">菩提</a>所觉知义令得闻者。如其了悟所知五种而成正觉</p><p>尔时佛告金刚藏菩萨摩诃萨言。善哉善哉金刚藏。十地自在超分别境有大聪慧。能欲显是法性佛种最胜瑜只。匪唯汝今于佛菩提所觉之义。生希有念请问于我。有贤幻等无量<a href=\"/remen/fozi.html\" class=\"keylink\" target=\"_blank\">佛子</a>。咸于此义生希有心。种种思择而求佛体。如来者是何句义。为色是如来耶异色是如来耶。如是于蕴界处诸行之中。内外循求不见如来。皆是所作灭坏法故。蕴中无如来。乃至分析至于极微皆悉不见。所以者何以妙智慧定意谛观无所见故。蕴粗鄙故如来者常法身故。善哉佛子汝能善入甚深法界。谛听谛听善思念之当为汝说。金刚藏菩萨摩诃萨唯然受教</p><p>佛言善男子。三摩地胜自在金刚藏如来非蕴亦非异蕴。非依蕴非不依蕴。非生非灭。非智非所知。非根非境。何以故蕴处界诸根境等皆鄙陋故。不应内外而见如来。且色无觉知无有思虑生已必灭。同于草木瓦砾之类。微尘积成如来聚沫。受以二法和合而生。犹如水泡瓶衣等想。亦二和合因缘所生犹如阳焰。譬如盛热地气蒸涌。照已日光如水波浪。诸鸟兽等为渴所逼。远而望之生真水解。想亦如是无有体性虚妄不实分别智者。如有性见各别体相名字可得。定者审观犹如兔角。石女儿等但有假名。如梦中色唯想妄见<a href=\"/remen/juewu.html\" class=\"keylink\" target=\"_blank\">觉悟</a>非有。无明梦中见男女等种种之色。成于正觉即无所见。行如芭蕉中无坚实。离于身境即无体性。识如幻事虚伪不实。譬如幻师若幻师弟子。依草木瓦砾示现色像。幻作于人及诸象马。种种形相具足庄严。愚幻贪求非明智者。识亦如是依余而住。遍计分别能取所取二种执生。若自了知即皆转灭。是故无体同于幻士。金刚藏如来<a href=\"/remen/changzhu.html\" class=\"keylink\" target=\"_blank\">常住</a>恒不变易。是修<a href=\"/remen/nianfo.html\" class=\"keylink\" target=\"_blank\">念佛</a>观行之境名如来藏。犹如虚空不可坏灭。名涅槃界亦名法界。过现未来诸佛世尊。皆随顺此而宣说故。若如来出世若不出世。此性常住名法住性法界性法尼夜摩性。金刚藏以何义故名尼夜摩。远离后有一切过故。又此三摩地能决定除后有诸恶。以如是故名尼夜摩。若有住此三摩地者。于诸有情心无顾恋。证于实际及以涅槃。犹如热铁投诸冷水弃于有情故诸菩萨舍而不证。所以者何舍大<a href=\"/remen/jingjin.html\" class=\"keylink\" target=\"_blank\">精进</a>大悲诸度。断于佛种趣声闻乘。行于外道邪见之迳。犹如老象溺在淤泥。为三摩地泥所沉没。味定境界亦复如是。退转一切诸佛法门不得入于究竟之慧。是故菩萨舍而不证近住而已。以究竟慧入佛法身。觉悟如来广大威德。当成正觉转妙法轮。智境众色而为资用。入如来定游涅槃境。一切如来令从定起。渐次加行超第八地。善巧决择乃至法云。受用如来广大威德。入于诸佛内证之地。与无功用道三摩地相应。遍游十方不动本处。而恒依止密严佛刹。金刚自在具大变化。示现佛土而成自在。转于所依智三摩地。及意成身力通具足。行步威德犹如鹅王。譬如明月影遍众水。佛亦如是随诸有情普现色相。于诸众会所益不空。复令当诣密严佛刹。如其性欲而渐开诱。为说一切欲界天王自在菩萨。清净摩尼宝藏宫殿诸安乐处。乃至诸地次第。从一佛刹至一佛刹。示现富乐功德庄严。尽于未来随机应现。犹如成就持明仙等。及诸灵仙宫殿之神。与人行止而不可见。如来变化所为事毕。住于真身隐而不现亦复如是</p><p>尔时世尊而说偈言</p><p>根蕴如蛇聚境界缘所触</p><p>无明爱业生熏习缚难解</p><p>心心所恶觉缠绕如蟠龙</p><p>怒毒因之与[火*孛]如炎盛火</p><p>诸修观行者常应如是观</p><p>舍诸蕴法故一心而不懈</p><p>如于虚空中无树而有影</p><p>风衢及马迹此见悉为难</p><p>于能造所造色及非色中</p><p>欲求见如来其难亦如是</p><p>真如实际等及诸佛体性</p><p>内证之所行非诸语言境</p><p>涅槃名为佛佛亦名涅槃</p><p>离能所分别云何而可见</p><p>碎末于金矿矿中不见金</p><p>智者巧融炼真金方乃显</p><p>分剖于诸色乃至为极微</p><p>及析求诸蕴若一若异性</p><p>佛体不可见亦非无有佛</p><p>定者观如来胜相三十二</p><p>苦乐等众事施作皆明显</p><p>是故不应说如来定是无</p><p>有三摩地佛善根善巧佛</p><p>一切世胜佛及正等觉佛</p><p>如是五种佛所余皆变化</p><p>如来藏具有三十二胜相</p><p>是故佛非无定者能观见</p><p>超越于三界无量诸佛国</p><p>如来微妙刹净佛子充满</p><p>定慧互相资以成坚固性</p><p>游于密严刹思惟佛威德</p><p>密严中之人一切同佛相</p><p>超越<a href=\"/remen/shana.html\" class=\"keylink\" target=\"_blank\">刹那</a>坏常游三摩地</p><p>世尊定中胜众相以庄严</p><p>得于如梦观显现于诸法</p><p>众谓佛<a href=\"/remen/huashen.html\" class=\"keylink\" target=\"_blank\">化身</a>从于兜率降</p><p>佛当密严住像现从其国</p><p>住真而正受<a href=\"/remen/suiyuan.html\" class=\"keylink\" target=\"_blank\">随缘</a>众像生</p><p>如月在虚空影监于诸水</p><p>如摩尼众影色合而明现</p><p>如来住正定现影亦复然</p><p>譬如形与像非一亦非异</p><p>如是胜丈夫成于诸事业</p><p>非极微胜性非时非自在</p><p>亦非余缘等而作于<a href=\"/remen/shijian.html\" class=\"keylink\" target=\"_blank\">世间</a></p><p>如来以因缘庄严其果体</p><p>随世之所应种种皆明现</p><p>游戏三摩地内外无不为</p><p>山川及林野朋友诸眷属</p><p>众星与日月皎镜而垂像</p><p>如是诸世间身中尽苞纳</p><p>复置于掌内散掷如芥子</p><p>佛于定自在牟尼最胜尊</p><p>无能作世间惟佛之所化</p><p>愚翳无智者恶觉惑所缚</p><p>着于有无论见我及非我</p><p>或言坏一切或言于少分</p><p>如是诸人等常自害其身</p><p>佛是遍三有观行之大师</p><p>观世如干城所作众事业</p><p>亦如梦中色渴鹿见阳焰</p><p>屈伸等作业风绳而进退</p><p>佛于方便智自在而知见</p><p>譬如工巧匠善守于机发</p><p>亦如海船师执柁而摇动</p><p>无边最寂妙具足胜丈夫</p><p>利根者能证钝根者远离</p><p>是<a href=\"/remen/xiuxing.html\" class=\"keylink\" target=\"_blank\">修行</a>定者妙定之所依</p><p>一切定慧人明了心中住</p><p>佛体最清净非有亦非无</p><p>远于能所觉及离于根量</p><p>妙智相应心殊胜之境界</p><p>诸相妄所境离相是如来</p><p>能断诸<a href=\"/remen/fannao.html\" class=\"keylink\" target=\"_blank\">烦恼</a>于定无所染</p><p>无动及所动住于无染路</p><p>微妙诸天俱乾闼修罗等</p><p>众仙及外道赞叹常<a href=\"/remen/gongyang.html\" class=\"keylink\" target=\"_blank\">供养</a></p><p>于彼不惊喜心无所动摇</p><p>由瑜伽本净是故超<a href=\"/remen/bian.html\" class=\"keylink\" target=\"_blank\">彼岸</a></p><p>以化佛现迹为<a href=\"/remen/tianren.html\" class=\"keylink\" target=\"_blank\">天人</a>亦业</p><p>佛非彼此现犹如于日月</p><p>住于圆应智离欲现人间</p><p>异类诸外道随宜悉调伏</p><p>种种众智法王论四吠陀</p><p>悉是诸如来<a href=\"/remen/dingli.html\" class=\"keylink\" target=\"_blank\">定力</a>而持说</p><p>现国王朝会及诸国法令</p><p>山林<a href=\"/remen/xiudao.html\" class=\"keylink\" target=\"_blank\">修道</a>处悉皆佛示化</p><p>十方众宝藏出生清净宝</p><p>悉是天中天自在威神故</p><p>三界善巧慧种种诸才智</p><p>所作方便业因佛而成就</p><p>持鬘为群品业行者示因</p><p>戏笑众善巧常说歌咏论</p><p>或现降兜率天女业围绕</p><p>歌舞交欢娱日夜常游集</p><p>或现如魔王宝冠以严首</p><p>执世之所绳与夺而招放</p><p>虽放一切众现为明智者</p><p>常在密严中寂然无动作</p><p>此大牟尼境凡愚妄分别</p><p>如人患翳目如鹿见阳焰</p><p>如世观于幻梦中诸所取</p><p>天中天境界佛子悉具真</p><p>由见殊胜故如从于梦觉</p><p>那罗伊舍梵珊那单妙喜</p><p>童子劫比罗首迦等亦想</p><p>或乱彼境界不见正瑜伽</p><p>当来苦行仙过去及现在</p><p>习气覆心故悉亦不能了</p><p>善哉金刚藏普行诸地中</p><p>复以佛威神而居密严土</p><p>此之金刚藏示现入等持</p><p>正定者境界由此相应故</p><p>或有妄分别胜性与微尘</p><p>如工匠制物种种相差别</p><p>生唯是法生灭亦唯法灭</p><p>妄计一切物细尘能造作</p><p>譬如灯显物因能了于果</p><p>初无所得相后坏亦复然</p><p>非于过去中有体而可得</p><p>未来亦如是离缘无有性</p><p>一一诸缘内遍求无有体</p><p>亦见有无性亦无无有见</p><p>分别微细我有情瓶衣等</p><p>邪宗坏正道三百有六十</p><p>往来<a href=\"/remen/shengsi.html\" class=\"keylink\" target=\"_blank\">生死</a>中无有涅槃法</p><p>大乘密严经入密严微妙身生品第二</p><p>尔时一切佛法如实见菩萨摩诃萨。无量威力世中自在宝璎珞庄严其身。从座而起右膝着地。白金刚藏而作是言。尊者善能通达三乘世间。心得无违现法乐住内证之智。为大定师于定自在能随顺说诸地之相。常在一切佛国土中。为诸上首演深妙法。是故我今劝请佛子。说诸圣者不随他行。现法乐住内证之境。今我及诸菩萨摩诃萨众得见斯法。安乐修行趣于佛地。获意成身及言说身。自在力通皆得具足。转所依止不住实际。犹如众色真多摩尼。现诸色像能于诸趣天王宫殿。及一切佛密严国中说密严行。尔时金刚藏菩萨摩诃萨以偈答曰</p><p>善哉天人主菩萨中殊胜</p><p>请说入密严<a href=\"/remen/wuwo.html\" class=\"keylink\" target=\"_blank\">无我</a>之法性</p><p>应觉分别境心之所取相</p><p>若舍于分别即见世分别</p><p>了于世所缘即得三摩地</p><p>我今为开演仁主应谛听</p><p>热时见阳焰世间相亦然</p><p>能相所相因而无妄分别</p><p>能觉生所觉所觉依能现</p><p>离彼则无此如光影相随</p><p><a href=\"/remen/wuxin.html\" class=\"keylink\" target=\"_blank\">无心</a>亦无境能所量俱无</p><p>但依于一心如是而分别</p><p>能知所知法<a href=\"/remen/weixin.html\" class=\"keylink\" target=\"_blank\">唯心</a>量所有</p><p>所知心既无能知不可得</p><p>心为法<a href=\"/remen/zixing.html\" class=\"keylink\" target=\"_blank\">自性</a>有性所扰浊</p><p>八地得清净九地获静虑</p><p>觉慧为十地灌顶证如来</p><p>法身得无尽是佛之境界</p><p>究竟如虚空<a href=\"/remen/xinshi.html%09\" class=\"keylink\" target=\"_blank\">心识</a>亦如是</p><p>无尽无所坏众德已庄严</p><p>恒在不思议诸佛密严土</p><p>譬如瓶破已瓦体而显现</p><p>瓦破微尘显析尘成极微</p><p>如是因有为而成无漏法</p><p>如火烧薪尽复于余处然</p><p>证如得转依远离于分别</p><p>住于不动智密严中显现</p><p>无生现众色不住诸世间</p><p>能断一切见归依此无我</p><p>相续流注断无坏亦无生</p><p>能尽一切见归依此无我</p><p>诸惑皆已灭寂静不思议</p><p>能净一切见归依此无我</p><p>世间种种法本来无我性</p><p>非由击坏无乃喻之所显</p><p>如火烧薪已于中自息灭</p><p>观察于三有无我智亦然</p><p>是名现法乐内证之境界</p><p>依此入诸地净除无始恶</p><p>舍离世所依出世而安住</p><p>其心转清净恒居密严土</p><p>尔时如实见菩萨摩诃萨及诸王等。向金刚藏咸作是言。我等今者皆欲归依。唯愿示我归依之处。于是金刚藏菩萨摩诃萨以偈答曰</p><p>佛体非有无已焚烧蕴树</p><p>超胜魔王众而住密严国</p><p>所觉净无垢仁主可归依</p><p>远离于觉量证于无所有</p><p>密严诸定者仁主可归依</p><p>净胜密严刹众圣所依处</p><p>观行者充满应归于密严</p><p>当观于世间如尽有高下</p><p>梦中见美色石女急诞生</p><p>亦如乾闼城火轮空中发</p><p>如种种幻形人马花菓树</p><p>幻归所变化一切悉非真</p><p>如奔电浮云皆为而非实</p><p>如匠作瓶等由分别所成</p><p>仁主应谛听世间诸有情</p><p>习气常覆心生种种戏论</p><p>末那与意识并余识相续</p><p>五法及三性二种之无我</p><p>恒共而相应如风击暴水</p><p>转起诸识浪浪生流不停</p><p>赖耶亦如是无始诸习气</p><p>犹如彼暴水为境风所动</p><p>而起诸识浪恒无断绝时</p><p>八种流注心虽无若干体</p><p>或随缘顿起或时而渐生</p><p>取境亦复然渐顿而差别</p><p>心转于舍宅日月与星宿</p><p>树枝叶花菓山林及军众</p><p>于如是等处皆能渐顿生</p><p>多分能顿现或渐起差别</p><p>若时于梦中见昔所更境</p><p>及想念初生乃至于老死</p><p>算数与众物寻思于句义</p><p>观于异文彩受诸好饮食</p><p>于如是境界渐次能了知</p><p>或有时顿生而能取之者</p><p>心性本清净不可得思议</p><p>是如来妙藏如金处于矿</p><p>意生从藏识余六亦复然</p><p>识六种或多差别于三界</p><p>赖耶与能熏及余心法等</p><p>染净诸种子虽同住无染</p><p>佛种性亦然定非定常净</p><p>如海水常住波潮而转移</p><p>赖耶亦复然随诸地差别</p><p>修有下中上舍染而明显</p><p>金刚藏复言如实见菩萨</p><p>见闻觉悟者自性如实慧</p><p>十方一切国诸王众会中</p><p>汝已从我闻随应广为说</p><p>若人闻法已渐净阿赖耶</p><p>或作人中王转轮四天下</p><p>或复为帝释兜率苏焰等</p><p>乃至化乐宫欲界自在主</p><p>或王<a href=\"/remen/sejie.html\" class=\"keylink\" target=\"_blank\">色界</a>处或生无色天</p><p>无想有情中静虑受安乐</p><p>证真而不住犹如师子吼</p><p>于诸定自在法喜以相应</p><p>一心求密严不染着三界</p><p>至于密严已渐次而开觉</p><p>转依获安乐寂静常安住</p><p>无量诸佛子围绕以庄严</p><p>为法自在王众中之最上</p><p>非如外道说坏灭为涅槃</p><p>坏应同有为无有复生过</p><p>十业上中下三乘以出生</p><p>最上生密严地地转升进</p><p>得解脱智慧如来微妙身</p><p>云何说涅槃是灭坏之法</p><p>涅槃若灭坏有情有终尽</p><p>有情若有终是亦有初际</p><p>应有非生法而始作有情</p><p>无有非有情而生有情界</p><p>有情界既尽佛无所知法</p><p>是则无能觉亦无有涅槃</p><p>妄计解脱者而说于解脱</p><p>如灯灭薪尽亦如芭蕉种</p><p>彼证解脱性是坏有成无</p><p>于解脱妙乐远离不能说</p><p>遍处及静虑无色无想定</p><p>逆顺而入出力通皆自在</p><p>于彼不退还亦不恒沉没</p><p>了达于<a href=\"/remen/faxiang.html\" class=\"keylink\" target=\"_blank\">法相</a>诸地得善巧</p><p>如是而庄严当来密严刹</p><p>若言解脱性坏有以成无</p><p>斯人住诸有毕竟不能出</p><p>既坏三和合因等四种缘</p><p>眼色内外缘和合所生识</p><p>世间内外法互力以相生</p><p>如是等众义一切皆违反</p><p>若知<a href=\"/remen/weishi.html\" class=\"keylink\" target=\"_blank\">唯识</a>现离于心所得</p><p>分别不现前亦不住其性</p><p>尔时所缘离寂然心正受</p><p>舍于世间中所取能取见</p><p>转依离粗重智慧不思议</p><p>十种意成身众妙为严好</p><p>作三界之王而生于密严</p><p>色心及心所所相应无为</p><p>于内外世间谛观无别异</p><p>如是诸智者来于密严国</p><p>名相与分别正智及如如</p><p>牟尼三摩地体性皆平等</p><p>应当往密严佛所称赞土</p><p>若坏三和合及以四种缘</p><p>不固于自宗同诸妄分别</p><p>恶习分别者彼之五种论</p><p>譬喻不成立诸义皆相违</p><p>彼五悉成过惑乱觉智眼</p><p>着喻及似喻颠倒不颠倒</p><p>如是虚妄执一切于此坏</p><p>舍离于自宗依止他宗法</p><p>初际等诸见皆从灭坏生</p><p>大王应当知有情在三界</p><p>如轮而运转初际不可得</p><p>如来以悲愿普应诸有缘</p><p>如净月光明无处不周遍</p><p>随彼先业类应机而<a href=\"/remen/shuofa.html\" class=\"keylink\" target=\"_blank\">说法</a></p><p>若坏于涅槃佛有何功利</p><p>增上有三种解脱亦复然</p><p><a href=\"/remen/sidi.html\" class=\"keylink\" target=\"_blank\">四谛</a>及神足念处无碍解</p><p>四缘无色住根力及神通</p><p>觉支诸地等有为<a href=\"/remen/wuweifa.html\" class=\"keylink\" target=\"_blank\">无为法</a></p><p>乃至众圣人皆依识而有</p><p>苦法忍法智苦类忍类智</p><p>集智四亦然灭道亦如是</p><p>如是十六种名之为现观</p><p>学人数有十第八七返有</p><p>家家一往来一间而灭度</p><p>中槃与生般有行及无行</p><p>上流于处处然后般涅槃</p><p>如是一切种诸智之品位</p><p>修行观行者下中上不同</p><p>菩萨增上修功德最殊胜</p><p>十一与十二及以于十六</p><p>此诸<a href=\"/foxue/changshi/153408.html\" class=\"keylink\" target=\"_blank\">修定</a>者复渐灭于心</p><p>所尽非是心亦非心共住</p><p>未来心未至未至故非有</p><p>心缘不和合非此非彼生</p><p>第四禅无心有因不能害</p><p>有因谓诸识意识及五种</p><p><a href=\"/remen/wangxiang.html\" class=\"keylink\" target=\"_blank\">妄想</a>不觉知<a href=\"/remen/liuzhuan.html\" class=\"keylink\" target=\"_blank\">流转</a>如波浪</p><p>定者观赖耶离能所分别</p><p>微妙无所有转依而不坏</p><p>住密严佛刹显现如月轮</p><p>密严诸智者与佛常共俱</p><p>恒游定境中一味无差别</p><p>难思观行境定力之所生</p><p>王应常修习相应微妙定</p><p>欲界有六天梵摩复十二</p><p>无色及无想一切诸地中</p><p>若生密严国于彼为天主</p><p>欲求密严土应修十种智</p><p>法智及类智他心世俗智</p><p>苦集灭道智尽智无生智</p><p>仁主汝所生舍军恒罗族</p><p>月王与甘蔗种姓而平等</p><p>虽于彼族中汝族最殊胜</p><p>当求密严国勿怀疑退心</p><p>如羊被牵拽喘惧而前却</p><p>末那在身中似幻鹿而住</p><p>亦如幻树影河中之苇荻</p><p>如王戏园苑运动身支分</p><p>意及于意<a href=\"/remen/shixin.html\" class=\"keylink\" target=\"_blank\">识心</a>心法共俱</p><p>此法无自性犹云聚非实</p><p>藏识一切种习气所缠覆</p><p>如彼摩尼珠随缘现众色</p><p>虽住有情身如鹅王无垢</p><p>是决定种性亦为大涅槃</p><p>名从于相生相从因缘起</p><p>以诸形相故而起于分别</p><p>分别由二因外想心习气</p><p>第七末那识应知亦复然</p><p>诸根意缘会发生于五识</p><p>与心所相应住身如宫室</p><p>王智常观察一切诸世间</p><p>从于如是因而生彼诸果</p><p>真如非异此诸法互相生</p><p>与理相应心明了能观见</p><p>此即是诸法究竟圆成性</p><p>亦为妄所计一切法不生</p><p>诸法性常空非无亦非有</p><p>如幻亦如梦及乾闼婆城</p><p>阳焰与毛轮烟云等众物</p><p>种种诸形相名句及文身</p><p>如是执着生成于遍计性</p><p>根境意和合熏习成于种</p><p>与心无别异诸识由此生</p><p>资于互因力是谓依他起</p><p>善证自觉智现于法乐住</p><p>是即说圆成众圣之境界</p><p>佛及诸佛子证此名圣人</p><p>若人证斯法即见于实际</p><p>唱言我生尽梵行亦已立</p><p>所作无不成不受于后有</p><p>解脱一切苦断灭于动摇</p><p>熏习皆已焚劫尽犹不转</p><p>生法二无我照见悉皆无</p><p>无始来积集种种诸戏论</p><p>无边众过患一切皆已除</p><p>譬如热铁团热去铁无损</p><p>如是解脱者惑尽得清凉</p><p>入于无漏界密严之妙国</p><p>此土最微妙非余者所及</p><p>唯佛与菩萨清净之所居</p><p>三摩地现前以此而为食</p><p>欲生斯刹者善习胜瑜伽</p><p>复为诸有缘分别广开示</p><p>名本从相生相复从缘起</p><p>从相生分别不契圆成性</p><p>根境瓶衣等假法共和合</p><p>分别从此生了知而别异</p><p>若动若非动一切诸世间</p><p>皆因痴暗生愚冥以为体</p><p>短长等诸色音声与香界</p><p>甘苦坚滑等意识因所缘</p><p>所有诸<a href=\"/remen/shane.html\" class=\"keylink\" target=\"_blank\">善恶</a>有为无为法</p><p>乃至于涅槃斯为智之境</p><p>念念常迁转皆因识以生</p><p>末那缘藏识如磁石吸铁</p><p>如蛇有二头各别为其业</p><p>染意亦如是执取阿赖耶</p><p>能为我事业增长于我所</p><p>复与意识俱为因而转谢</p><p>于身生暖触运动作诸业</p><p>饮食与衣裳随物而受用</p><p>腾跃或歌舞种种自嬉游</p><p>持诸有情身皆由意功力</p><p>如火轮垂发乾闼婆之城</p><p>不了唯自心妄起诸分别</p><p>身相器世间如动秋千势</p><p>无力不坚固分别亦复然</p><p>分别无所依但行于自境</p><p>譬如镜中像识种动而见</p><p>愚夫此迷惑非诸明智者</p><p>仁主应当知此三皆识现</p><p>于斯远离处是即圆成实</p><p>持进等菩萨及圣目干连</p><p>寻声与遍观百千万亿刹</p><p>种种宝严饰绮丽无等双</p><p>于彼微妙境密严最殊胜</p><p>极乐妙喜刹下方俱胝国</p><p>一切诸世尊皆赞如斯土</p><p>谓无有终始威德化自然</p><p>本昔佛所居超出于三界</p><p>丰乐非执受寂静自无为</p><p>自利及利他功业悉成满</p><p>不于欲界中<a href=\"/remen/chengfo.html\" class=\"keylink\" target=\"_blank\">成佛</a>作佛事</p><p>要往密严土证于无上觉</p><p>俱胝诸世尊欲中施佛事</p><p>先从于此国化为无量亿</p><p>正定常相应神通以游戏</p><p>遍于诸国土如月无不见</p><p>随诸<a href=\"/remen/zhongsheng.html\" class=\"keylink\" target=\"_blank\">众生</a>类所应而化益</p><p>十地花严等大树与神通</p><p>胜鬘及余经皆从此经出</p><p>如是密严经一切经中胜</p><p>仁主及诸王宜应尽恭敬</p><p>欲色<a href=\"/remen/wusejie.html\" class=\"keylink\" target=\"_blank\">无色界</a>无想等天宫</p><p>如来逈已超而依密严住</p><p>此土诸宫殿如莲被众饰</p><p>是一切如来净智之妙相</p><p>佛及诸菩萨常在于其中</p><p>世尊恒住禅寂静最无上</p><p>依自难思定现于众妙色</p><p>色相无有边非余所能见</p><p>极乐庄严国世尊无量寿</p><p>诸修观行者色相皆亦然</p><p>或见天中天赫奕含众彩</p><p>瞻卜雌黄色真金明月光</p><p>孔雀颈如莲相思子之聚</p><p>虹电珊瑚色或现清羸身</p><p>或着刍摩衣或寝草茅等</p><p>或处莲华上犹如千日光</p><p>或见诸菩萨顶饰盘龙髻</p><p>金刚帝青宝庄严为宝冠</p><p>或见轮幢文鱼商佉等相</p><p>或见光丽色如霓而拖空</p><p>或以须弥山置之于掌内</p><p>或持大海水安于牛迹中</p><p>或现作人王冕服当轩宇</p><p>辅佐皆恭敬共宣于国化</p><p>或现密严场寂静修定者</p><p>说于自证境光佛所知法</p><p>或说得转依心慧皆解脱</p><p>自在三摩地如幻无碍身</p><p>或现境不染断诸取着业</p><p>以智烧见薪不受于诸有</p><p>譬如膏炷尽灯灭而涅槃</p><p>或示修诸度大会施无遮</p><p>持戒苦行等种种诸仪则</p><p>极乐庄严国人非胎藏生</p><p>微妙金色身光明净<a href=\"/remen/yuanman.html\" class=\"keylink\" target=\"_blank\">圆满</a></p><p>彼众之境界皆悉具瑜伽</p><p>若比于密严百分不及一</p><p>极乐界中人自然随念食</p><p>牟尼胜自在定为<a href=\"/remen/ganlu.html\" class=\"keylink\" target=\"_blank\">甘露</a>味</p><p>种种宝树林游憩于其下</p><p>金沙布其地显现殊胜刹</p><p>净妙之宝莲开敷功德水</p><p>如是殊胜境不可得为喻</p><p>彼皆莲华生恭敬无量寿</p><p>善修三摩地爱乐佛功德</p><p>专精回向者悉皆生彼国</p><p>众相以庄严皎镜无尘垢</p><p>金刚藏说已自现于己身</p><p>或如于指节或复如芥子</p><p>或细如毫端百分之一分</p><p>或现善逝身声闻与缘觉</p><p>众色及余类乃至种种形</p><p>各随其所宜而说于诸法</p><p>或说于菩萨入诸地了知</p><p>五法三自性<a href=\"/remen/bashi.html\" class=\"keylink\" target=\"_blank\">八识</a>二无我</p><p>得于如幻定随意所成身</p><p>自在诸神通十方四<a href=\"/remen/wuwei.html\" class=\"keylink\" target=\"_blank\">无畏</a></p><p>住于不退转得净之所依</p><p>入于佛地中无漏之蕴界</p><p>永离余变易寂然而常住</p><p>或说于菩萨善妙而游履</p><p>犹梦像水月瑜只所行道</p><p>得首楞严定十种如幻身</p><p>十无尽愿圆证成等正觉</p><p>据妙莲华座相好甚端严</p><p>无量诸佛子恭敬而围绕</p><p>或说诸菩萨愿力现众形</p><p>遍游于十方历事恒沙佛</p><p>是诸菩萨等其身甚微妙</p><p>出入常自在不住有无中</p><p>譬如天神仙及诸健达缚</p><p>依彼妙高住或处于虚空</p><p>地行诸有情对之而不见</p><p>如是诸菩萨现形亦复然</p><p>非修观行人无能睹之者</p><p>或说诸菩萨得于胜静虑</p><p>处处现受生示入无余界</p><p>或说诸菩萨能以于定力</p><p>自在转所依不住真实际</p><p>无量有情处随现差别身</p><p>身虽种种殊其心一平等</p><p>犹如于地水亦如于日月</p><p>或说诸菩萨常以大悲心</p><p>怜愍诸有情<a href=\"/remen/lunhui.html\" class=\"keylink\" target=\"_blank\">轮回</a>处生死</p><p>跉跰受穷独贪病众苦煎</p><p>下贱与形残安之不忧恼</p><p>如蜂处舶上飘然大海中</p><p>沿溯而往来须臾数万里</p><p>为说非我法生死速<a href=\"/remen/wuchang.html\" class=\"keylink\" target=\"_blank\">无常</a></p><p>令其知灭坏刹那暂不住</p><p>或说于诸佛及以诸菩萨</p><p>明见众有情醉在于渴爱</p><p>为分别苦逼于无于法中</p><p>妄取种种相计着能所取</p><p>心恒被缧绁不能得解脱</p><p>溺生死海中驰荡无休息</p><p>贫贱而孤露往来无所依</p><p>譬如大海中蛛蝥网难住</p><p>诸佛及菩萨如彼住船者</p><p>普怜诸有情运出生死难</p><p>随其若干类为现差别身</p><p>说施戒等门种种诸胜行</p><p>大乘密严经卷上</p><p>大乘密严经 卷中</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉 诏译</p><p>入密严微妙身生品之余</p><p>尔时大会中。有普贤众色大威德菩萨摩诃萨。与其同类持世菩萨摩诃萨。持进菩萨摩诃萨。曼殊室利菩萨摩诃萨。神通王菩萨摩诃萨。得大势菩萨摩诃萨。解脱月菩萨摩诃萨。金刚脐菩萨摩诃萨。大树紧那罗王菩萨摩诃萨。虚空藏菩萨摩诃萨等。乃至摩尼大宝藏殿无量诸天。复有密严土中诸瑜只众。与彼无量俱胝佛刹来听法者。闻便密严甚深功德。于法恭敬定得转依。恒居此土不生余处。咸共悲愍未来世中一切有情。普欲等慈为作<a href=\"/remen/154932.html\" class=\"keylink\" target=\"_blank\">饶益</a>。各共瞻仰金刚藏菩萨摩诃萨。一心同声以偈问曰</p><p>尊者具辩才唯愿见开示</p><p>世间诸色像其谁之所作</p><p>为如工造瓶泥轮以埏埴</p><p>为如奏乐者击动所成音</p><p>为如一物体有三种自性</p><p>谓已成未成咸在于一物</p><p>云何种种色一物而建立</p><p>为兜率所作夜摩所作耶</p><p>他化自在作大树紧那罗</p><p>善见天所作色究竟天耶</p><p>螺髻梵王作无色天作耶</p><p>一切天主作自然所作耶</p><p>变化之所作诸佛所作耶</p><p>为余世界中佛子之所作</p><p>是诸作众色惑乱而建立</p><p>所起于惑乱如鹿见阳焰</p><p>譬如于瓶处为德之所依</p><p>一切诸世间能住于处者</p><p>非德者属德非德依德者</p><p>展转和合故众德所集成</p><p>诸色唯惑乱为亦有住耶</p><p>为梵王所作那罗延作耶</p><p>雄猛及胜论数论自作耶</p><p>胜性之所作自在自然耶</p><p>时无明所生爱业所作耶</p><p>天仙及世定皆悉怀疑惑</p><p>为先无有体犹如于幻梦</p><p>亦如热时焰及乾闼婆城</p><p>无始妄分别随彼彼相续</p><p>起能耶所耶如蛇有二头</p><p>亦如起尸行木人机所转</p><p>空中见垂发及旋火轮耶</p><p>尔时金刚藏菩萨摩诃萨。告普贤众色大威德菩萨摩诃萨。及余大众。而说偈言</p><p>世间众色像不从作者生</p><p>亦如劫比罗因陀罗等作</p><p>亦非祠祭果亦非围陀教</p><p>彼有多因种修行常不住</p><p>亦复非无有能持世间因</p><p>谓第八丈夫是名为藏识</p><p>由此成众色如转轮众瓶</p><p>如油遍在麻盐中有醎味</p><p>如无常遍色丈夫识亦然</p><p>如香在沉麝及光居日月</p><p>远离能所作及以有无宗</p><p>亦离于一异一切外道过</p><p>非智所寻求不可得分别</p><p>定心解脱者自觉之所证</p><p>若离阿赖耶即无有余识</p><p>譬如海波浪与海虽不异</p><p>海静波去来亦不可言一</p><p>譬如修定者内定清净心</p><p>神通自在人所有诸通慧</p><p>观行者能见非余之所了</p><p>如是流转识依彼藏识住</p><p>佛及诸佛子定者常观见</p><p>藏识持于世如以线贯珠</p><p>如轮与车合业风之所转</p><p>陶师运轮杖器成随所用</p><p>藏识与诸界共力无不成</p><p>内外识世间弥给悉周遍</p><p>譬如众星象布列在虚空</p><p>风力之所持运行常不息</p><p page margintb15></p></div>"
}]