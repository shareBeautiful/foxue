[{
    "title": "佛说木槵子经 第786部",
    "author": "未知",
    "html": "<div class=\"B1_text\"><p>　　佛说木槵子经</p><p>　　失译人今附东晋录</p><p>　　闻如是。一时佛游罗阅只阇耆崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人俱。菩萨无数。名称远闻。<a href=\"/remen/tianren.html\" class=\"keylink\" target=\"_blank\">天人</a>所敬。时难国王。名波流离。遣使来到佛所。顶<a href=\"/remen/lifo.html\" class=\"keylink\" target=\"_blank\">礼佛</a>足。白佛言。<a href=\"/remen/shizun.html\" class=\"keylink\" target=\"_blank\">世尊</a>。我国边小。频岁寇贼。五谷勇贵。疾病流行。人民困苦。我恒不得安卧。如来法藏。多悉深广。我有忧务。不得<a href=\"/remen/xiuxing.html\" class=\"keylink\" target=\"_blank\">修行</a>。唯愿世尊。特垂慈愍。赐我要法。使我日夜易得修行。未来世中。远离众苦</p><p>　　佛告王言。若欲灭<a href=\"/remen/fannao.html\" class=\"keylink\" target=\"_blank\">烦恼</a>障报障者。当贯木槵子一百八。以常自随。若行若坐若卧。恒当至心无分散意。称<a href=\"/remen/fotuo.html\" class=\"keylink\" target=\"_blank\">佛陀</a>达摩僧伽名。乃过一木槵子。如是渐次度木槵子。若十若二十。若百若千。乃至百千万。若能满二十万遍。身心不乱。无诸谄曲者。舍命得生第三焰天。衣食自然。常安乐行。若复能满一百万遍者。当得断除百八结业。始名背<a href=\"/remen/shengsi.html\" class=\"keylink\" target=\"_blank\">生死</a>流。趣向泥洹。永断烦恼根。获无上果。信还启王。王大<a href=\"/remen/huanxi.html\" class=\"keylink\" target=\"_blank\">欢喜</a>。遥向世尊。头面礼佛云。大善我当奉行。即敕吏民。营办木槵子。以为千具。六亲国戚。皆与一具。王常诵念。虽亲军旅。亦不废置。又作是念。世尊大慈。普应一切。若我此善。得免长沦<a href=\"/remen/kuhai.html\" class=\"keylink\" target=\"_blank\">苦海</a>。如来当现。我身为我<a href=\"/remen/shuofa.html\" class=\"keylink\" target=\"_blank\">说法</a>。愿乐迫心。三日不食。佛即应形。与诸眷属。来其宫内。而告王曰。莎斗比丘。诵<a href=\"/remen/sanbao.html\" class=\"keylink\" target=\"_blank\">三宝</a>名。经历十岁。得成斯陀含果。渐次习行。今在普香世界。作辟支佛。王闻是已。倍复修行。佛告阿难。何况能诵三宝名。经历万数。但能闻此人名。生一念<a href=\"/remen/suixi.html\" class=\"keylink\" target=\"_blank\">随喜</a>者。未来生处。常闻十善。说是法时。大众欢喜。皆愿奉行</p></div>"
}]