[{
    "title": "十不善业道经 第727部",
    "author": "沙门臣日称 译",
    "html": "<div class=\"B1_text\"><p>十不善业道经</p><p>马鸣菩萨集</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪少卿宣梵大师赐紫<a href=\"/remen/shamen.html\" class=\"keylink\" target=\"_blank\">沙门</a>臣日称等奉 诏译</p><p>此十不善业道体性是罪。若乐求佛道者远离彼过。当如是知。何等为十。所谓身业三种。语业四种。意业三种。于是义中今当解说。身三种者。<a href=\"/remen/shasheng.html\" class=\"keylink\" target=\"_blank\">杀生</a>不与取欲邪行。语四种者。妄言绮语两舌恶语。意三种者。贪嗔邪见。云何杀生。谓于有情率先见已。次审其名决定欲杀动身施作断其命根。如是五缘次第具足。成杀生罪定感彼果。云何不与取。谓于他物先窥觇已。而起审虑决定欲取动身所作即盗其物。具足五缘成不与取罪。云何欲邪行。于此罪中而有四类。非处非时非分非往。非处者。谓于诸佛菩萨经像和尚阇梨父母所止。或相邻近。皆所不应。非时者。谓于昼日或偶月事怀妊新产。彼不乐欲及病恼等。或受净住<a href=\"/remen/baguanzhaijie.html\" class=\"keylink\" target=\"_blank\">八关斋戒</a>。皆非其宜。非分者。谓于面门及以非道。童男处女自执持等。俱不应作。非往者。谓于他妻及<a href=\"/remen/biqiuni.html\" class=\"keylink\" target=\"_blank\">比丘尼</a>亲族异趣及炫卖等。设自境界作非梵行。所不应理。如上当知。云何<a href=\"/remen/wangyu.html\" class=\"keylink\" target=\"_blank\">妄语</a>。谓于见物或他遗坠。审知是已决定而取彼若寻求起虚妄说。具是五缘成妄语罪。云何绮语。谓于他人以染污心增饰其非。对彼而说。云何两舌。于他所有隐密等事。以非理言而作离间。云何恶语。谓于贪欲和合事相。以杂染言厉声而说。云何名贪。于他<a href=\"/remen/caifu.html\" class=\"keylink\" target=\"_blank\">财富</a>及彼受用。起爱乐心非理希望。云何名嗔。谓于有情起忿恚心。而作损恼及捶打等。云何邪见。谓无施等无彼后世无<a href=\"/remen/gongyang.html\" class=\"keylink\" target=\"_blank\">供养</a>事无佛<a href=\"/remen/shizun.html\" class=\"keylink\" target=\"_blank\">世尊</a>声闻缘觉无罪无福无所作业无所受报。如<a href=\"/remen/zhengfa.html\" class=\"keylink\" target=\"_blank\">正法</a>念处经及余经说。此十不善业道是<a href=\"/remen/diyu.html\" class=\"keylink\" target=\"_blank\">地狱</a>因。于十善业道应当修学。则于恶趣永不堕落</p></div>"
}]