[{
    "title": "佛说诸行有为经 第758部",
    "author": "法天 译",
    "html": "<div class=\"B1_text\"><p>佛说诸行有为经</p><p>西天中印度摩伽陀国那烂陀寺<a href=\"/remen/sanzang.html\" class=\"keylink\" target=\"_blank\">三藏</a>传教大师赐紫<a href=\"/remen/shamen.html\" class=\"keylink\" target=\"_blank\">沙门</a>臣法天奉 诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在舍卫国祇树给孤独园。与大苾刍众千二百五十人俱</p><p>尔时世尊告苾刍众言。苾刍。一切行迁流。如幻不实。不得久住。无有定相。是颠倒法。苾刍乃至一切行。垢尽无染。离一切垢。一切<a href=\"/remen/zhongsheng.html\" class=\"keylink\" target=\"_blank\">众生</a>。乃至蠕动。及部多等。至<a href=\"/remen/shouming.html\" class=\"keylink\" target=\"_blank\">寿命</a>尽。决定殒灭。若彼无生。即当无灭。若彼长者<a href=\"/remen/poluomen.html\" class=\"keylink\" target=\"_blank\">婆罗门</a>刹帝利种族。殊胜豪贵。<a href=\"/remen/zizai.html\" class=\"keylink\" target=\"_blank\">自在</a><a href=\"/remen/caifu.html\" class=\"keylink\" target=\"_blank\">财富</a>。无量金银珍宝。及诸受用。无所乏少。虽有父母眷属亲姻知识吏民僮仆皆悉具足。至寿命尽。亦无能免。又复刹帝利。授灌顶已。为大国王。得大自在。有大力势。人民无量。大地国土。皆悉降伏。至寿命尽。亦复无免。又彼仙人林中。诸<a href=\"/remen/xiuxing.html\" class=\"keylink\" target=\"_blank\">修行</a>者。不贪于味。食诸菓实。又复远离菓实。修诸苦行。至寿命尽。亦复无免。又彼修诸十善。得生四大王天。忉利天。夜摩天。睹史多天。乐变化天。他化自在天。又复修行<a href=\"/remen/chanding.html\" class=\"keylink\" target=\"_blank\">禅定</a>。得梵身天。梵辅天。大梵天。得少光天。无量光天。极光净天。得少净天。无量净天。及遍净天。得无云天。福生天。广果天。无想有情天。又彼阿那含。得无烦天。无热天。善现天。善见天。色究竟天。又彼厌碍色身。修无边<a href=\"/remen/xukong.html\" class=\"keylink\" target=\"_blank\">虚空</a><a href=\"/remen/sanmei.html\" class=\"keylink\" target=\"_blank\">三昧</a>等。得生空无边处。识无边处。无所有处。非想非非想处。彼等诸天。虽复殊胜。非彼不生。亦复殒灭。若彼<a href=\"/remen/sanjie.html\" class=\"keylink\" target=\"_blank\">三界</a>漏尽。已作所作。远离重担。逮得己利。尽诸有结。得阿罗汉。虽复此身亦当弃舍。又彼刀兵劫。自修一身。处于寂静。悟诸<a href=\"/remen/yinyuan1.html\" class=\"keylink\" target=\"_blank\">因缘</a>。得中乘证。号辟支佛。虽复此身亦当弃舍。乃至如来应正等觉。十力广大。四智圆明。<a href=\"/remen/shuofa.html\" class=\"keylink\" target=\"_blank\">说法</a><a href=\"/remen/wuwei.html\" class=\"keylink\" target=\"_blank\">无畏</a>。正师子吼。历无数勤劳。得那罗延身。亦复弃舍。诸苾刍。所谓如彼窑师造作坏器盆瓮之类。虽复有成。定从破坏。又如菓熟。自当堕落。生灭之法。亦复如是。诸苾刍。一切有情。乃至部多。一切含识。至寿命尽。无免斯者。如无有生。即当无灭。复说偈言</p><p>如来天中天说是<a href=\"/remen/wuchang.html\" class=\"keylink\" target=\"_blank\">无常</a>法</p><p>如坏器不坚终趣于破坏</p><p>同菓熟自落有情命如是</p><p>苾刍今当知生灭宜应怖</p><p>尔时世尊说是经已。诸苾刍众。一心信受。<a href=\"/remen/huanxi.html\" class=\"keylink\" target=\"_blank\">欢喜</a>奉行</p></div>"
}]