[{
    "title": "佛说弥勒下生成佛经 第455部",
    "author": "义净法师 译",
    "html": "<div class=\"B1_text\"><p>佛说<a href=\"/remen/mile.html\" class=\"keylink\" target=\"_blank\">弥勒</a>下生成<a href=\"/fojing/\" class=\"keylink\" target=\"_blank\">佛经</a></p><p>唐<a href=\"/remen/sanzang.html\" class=\"keylink\" target=\"_blank\">三藏</a>法师义净奉 制译</p><p>如是我闻。一时薄伽梵在王舍城鹫峰山上。与大苾刍众俱。尔时大智<a href=\"/remen/shelizi.html\" class=\"keylink\" target=\"_blank\">舍利子</a>法将中最。哀愍<a href=\"/remen/shijian.html\" class=\"keylink\" target=\"_blank\">世间</a>从座而起。偏袒右肩右膝着地。合掌恭敬。而白佛言。<a href=\"/remen/shizun.html\" class=\"keylink\" target=\"_blank\">世尊</a>。我今欲少咨问。愿垂听许。佛告<a href=\"/remen/sheli.html\" class=\"keylink\" target=\"_blank\">舍利</a>弗。随汝所问我当为说。时舍利子即以伽他请世尊曰</p><p>大师所授记当来佛下生</p><p>彼号为慈氏如前后经说</p><p>唯愿人中尊伽陀重分别</p><p>彼<a href=\"/remen/shentong.html\" class=\"keylink\" target=\"_blank\">神通</a>威德我今乐欲闻</p><p>佛告舍利子应至心谛听</p><p>当来慈氏尊为汝广宣说</p><p>尔时大海水以渐减三千</p><p>二百踰缮那为显轮王路</p><p>赡部洲纵广有万踰缮那</p><p>有情住其中在处皆充满</p><p>国土咸富盛无罚无灾厄</p><p>彼诸男女等皆由善业生</p><p>地无诸棘刺唯生青软草</p><p>履践随人足喻若睹罗绵</p><p>自然出香稻美味皆充足</p><p>诸树生衣服众彩共<a href=\"/remen/zhuangyan.html\" class=\"keylink\" target=\"_blank\">庄严</a></p><p>树高三俱舍花菓常充实</p><p>时彼国中人皆寿八万岁</p><p>无有诸疾苦离恼常安乐</p><p>具相悉端严色力皆<a href=\"/remen/yuanman.html\" class=\"keylink\" target=\"_blank\">圆满</a></p><p>人患有三种食衰老便利</p><p>女年五百岁方乃作<a href=\"/remen/hunyin.html\" class=\"keylink\" target=\"_blank\">婚姻</a></p><p>诸有欲便利地裂而容受</p><p>人命将终尽自往诣尸林</p><p>城名妙幢相轮王之所都</p><p>纵十二由旬广七由旬量</p><p>其中所居者皆曾植妙因</p><p>此城有胜德住者咸<a href=\"/remen/huanxi.html\" class=\"keylink\" target=\"_blank\">欢喜</a></p><p>楼台并却敌七宝之所成</p><p>关钥及门庭种种宝严饰</p><p>绕堞诸隍堑皆营以妙珍</p><p>名花悉充满好鸟皆翔集</p><p>七行多罗树周匝而围绕</p><p>众宝以庄严皆悬网铃铎</p><p>微风吹宝树演出众妙声</p><p>犹如奏八音闻者生欢喜</p><p>处处有池沼弥覆杂色花</p><p>园苑擢芳林庄严此城郭</p><p>国中有圣主其名曰饷佉</p><p>金轮王四洲富盛多威力</p><p>其王福德业勇健兼四兵</p><p>七宝皆成就千子悉具足</p><p>四海咸清肃无有战兵戈</p><p><a href=\"/remen/zhengfa.html\" class=\"keylink\" target=\"_blank\">正法</a>理群生设化皆平等</p><p>王有四大藏各在诸国中</p><p>一一藏皆有珍宝百万亿</p><p>羯陵伽国内藏名冰竭罗</p><p>蜜絺罗国中般逐迦大藏</p><p>伊罗钵罗藏安处揵陀国</p><p>婆罗痆斯境藏名为饷佉</p><p>此诸四伏藏咸属饷佉王</p><p>百福之所资<a href=\"/remen/guobao.html\" class=\"keylink\" target=\"_blank\">果报</a>咸成就</p><p>辅国之大臣<a href=\"/remen/poluomen.html\" class=\"keylink\" target=\"_blank\">婆罗门</a>善净</p><p>四明皆晓达多闻为国师</p><p>博通诸杂论善教有闻持</p><p>训解及声明莫不咸究了</p><p>有女名净妙为大臣夫人</p><p>名称相端严见者皆欢悦</p><p>大丈夫慈氏辞于喜足天</p><p>来托彼夫人作后身生处</p><p>既怀此大圣满足于十月</p><p>于是慈尊母往趣妙花园</p><p>至彼妙园中不坐亦不卧</p><p>徐立攀花树俄诞胜慈尊</p><p>尔时最胜尊出母右胁已</p><p>如日出云翳普放大光明</p><p>不染触胞胎如莲花出水</p><p>光流<a href=\"/remen/sanjie.html\" class=\"keylink\" target=\"_blank\">三界</a>内咸仰大慈辉</p><p>当尔降生时千眼帝释主</p><p>躬自擎菩萨欣逢两足尊</p><p>菩萨于此时自然行七步</p><p>而于足履处皆出宝莲花</p><p>遍观于十方告诸<a href=\"/remen/tianren.html\" class=\"keylink\" target=\"_blank\">天人</a>众</p><p>我此身最后无生证<a href=\"/remen/niepan.html\" class=\"keylink\" target=\"_blank\">涅槃</a></p><p>龙降清凉水澡沐大悲身</p><p>天散殊妙花<a href=\"/remen/xukong.html\" class=\"keylink\" target=\"_blank\">虚空</a>遍飘洒</p><p>诸天持白盖掩庇大慈尊</p><p>各生希有心守护于菩萨</p><p>褓母擎菩萨三十二相身</p><p>具足诸光明捧持来授母</p><p>御者进雕辇皆用宝庄严</p><p>母子升其中诸天共持舆</p><p>千种妙音乐引导而还宫</p><p>慈氏入都城天花如雨落</p><p>慈尊诞降日怀妊诸婇女</p><p>普得身安隐皆生<a href=\"/remen/zhihui.html\" class=\"keylink\" target=\"_blank\">智慧</a>男</p><p>善净慈尊父睹子奇妙容</p><p>具三十二相心生大欢喜</p><p>父依占察法知子有二相</p><p>处俗作轮王<a href=\"/remen/chujia.html\" class=\"keylink\" target=\"_blank\">出家</a>成正觉</p><p>菩萨既成立慈愍诸群生</p><p>众苦险难中<a href=\"/remen/lunhui.html\" class=\"keylink\" target=\"_blank\">轮回</a>常不息</p><p>金色光明朗声如大<a href=\"/remen/fanyin.html\" class=\"keylink\" target=\"_blank\">梵音</a></p><p>目等青莲叶支体悉圆满</p><p>身长八十肘二十肘肩量</p><p>面广肩量半满月相端严</p><p>菩萨明众艺善教受学者</p><p>请业童蒙等八万四千人</p><p>时彼饷佉王建立七宝幢</p><p>幢高七十寻广有寻六十</p><p>宝幢造成已王发大舍心</p><p>施与婆罗门等设无遮会</p><p>其时诸梵志数有一千人</p><p>得此妙宝幢毁坼须臾顷</p><p>菩萨睹斯已念世俗皆然</p><p><a href=\"/remen/shengsi.html\" class=\"keylink\" target=\"_blank\">生死</a>苦羁笼思求于出离</p><p>祈诚寂灭道弃俗而出家</p><p>生老病死中救之令得出</p><p>慈尊兴愿曰八万四千人</p><p>俱生厌离心并随修梵行</p><p>于初<a href=\"/remen/faxin.html\" class=\"keylink\" target=\"_blank\">发心</a>夜舍俗而出家</p><p>还于此夜中而升等觉地</p><p>时有<a href=\"/remen/puti.html\" class=\"keylink\" target=\"_blank\">菩提</a>树号名曰龙花</p><p>高四踰缮那蓊郁而荣茂</p><p>枝条覆四面荫六俱卢舍</p><p>慈氏大悲尊于下成正觉</p><p>于人中尊胜具八梵音声</p><p><a href=\"/remen/shuofa.html\" class=\"keylink\" target=\"_blank\">说法</a>度<a href=\"/remen/zhongsheng.html\" class=\"keylink\" target=\"_blank\">众生</a>令离诸<a href=\"/remen/fannao.html\" class=\"keylink\" target=\"_blank\">烦恼</a></p><p>苦及苦生处一切皆除灭</p><p>能修八正道登彼涅槃岸</p><p>为诸清信者说此四<a href=\"/remen/zhendi.html\" class=\"keylink\" target=\"_blank\">真谛</a></p><p>得闻此<a href=\"/remen/rufa.html\" class=\"keylink\" target=\"_blank\">如法</a>至诚而奉持</p><p>于妙花园中诸众如云集</p><p>满百由旬内眷属皆充满</p><p>彼轮王饷佉闻深妙法已</p><p>罄舍诸珍宝祈心慕出家</p><p>不恋上宫闱至求于出离</p><p>八万四千众咸随而出家</p><p>复八万四千婆罗门童子</p><p>闻王舍尘俗亦来求出家</p><p>主藏臣长者其名曰善财</p><p>并与千眷属亦来求出家</p><p>宝女毗舍佉及余诸从者</p><p>八万四千众亦来求出家</p><p>复过百千数善男善女等</p><p>闻佛宣妙法亦来求出家</p><p>天上天人尊大慈悲圣主</p><p>普观众心已而演出要法</p><p>告众汝应知慈悲释迦主</p><p>教汝修正道来生我法中</p><p>或以香花鬘幢幡盖严饰</p><p><a href=\"/remen/gongyang.html\" class=\"keylink\" target=\"_blank\">供养</a>牟尼主来生我法中</p><p>或郁金沉水香泥用涂拭</p><p>供养牟尼塔来生我法中</p><p>或归<a href=\"/remen/fofa.html\" class=\"keylink\" target=\"_blank\">佛法</a>僧恭敬常亲近</p><p>当修诸善行来生我法中</p><p>或于佛法中<a href=\"/remen/shouchi.html\" class=\"keylink\" target=\"_blank\">受持</a>诸学处</p><p>善护无缺犯来生我法中</p><p>或于四方僧施衣服饮食</p><p>并奉妙医药来生我法中</p><p>或于四斋辰及在神通月</p><p>受持八支戒来生我法中</p><p>或以三种通神境记教授</p><p>化道声闻众咸令烦惑除</p><p>初会为说法广度诸声闻</p><p>九十六亿人令出烦恼障</p><p>第二会说法广度诸声闻</p><p>九十四亿人令渡无明海</p><p>第三会说法广度诸声闻</p><p>九十二亿人令心善调伏</p><p>三转法轮已人天普纯净</p><p>将诸<a href=\"/remen/dizi.html\" class=\"keylink\" target=\"_blank\">弟子</a>众乞食入城中</p><p>既入妙幢城衢巷皆严饰</p><p>为供养佛故天雨曼陀花</p><p>四王及梵王并余诸天众</p><p>香花鬘供养辅翼大悲尊</p><p>大威德诸天散以妙衣服</p><p>缤纷遍城邑瞻仰大医王</p><p>以妙宝香花散洒诸衢街</p><p>履践于其上喻若睹罗绵</p><p>音乐及幢幡夹路而行列</p><p>人天帝释众称赞大慈尊</p><p>南谟天上尊南谟士中胜</p><p>善哉薄伽梵能哀愍世间</p><p>有大威德天当作魔王众</p><p>归心合掌礼赞仰于导师</p><p>梵王诸天众眷属而围绕</p><p>各以梵音声阐扬微妙法</p><p>于此世界中多是阿罗汉</p><p>蠲除有漏业永离烦恼苦</p><p>人天龙神等乾闼阿修罗</p><p>罗刹及药叉皆欢喜供养</p><p>彼时诸大众断障除疑惑</p><p>超越生死流善修清净行</p><p>彼时诸大众离着弃珍财</p><p><a href=\"/remen/wuwo.html\" class=\"keylink\" target=\"_blank\">无我</a>我所心善修清净行</p><p>彼时诸大众毁破贪爱网</p><p>圆满静虑心善修清净行</p><p>慈氏天人尊哀愍有情类</p><p>期于六万岁说法度众生</p><p>化满百千亿令度烦恼海</p><p>有缘皆拯济方入涅槃城</p><p>慈氏大悲尊入般涅槃后</p><p>正法住于世亦满六万年</p><p>若于我法中深心能信受</p><p>当来下生日必奉大悲尊</p><p>若有聪慧者闻说如是事</p><p>谁不起欣乐愿逢慈氏尊</p><p>若求<a href=\"/remen/jietuo.html\" class=\"keylink\" target=\"_blank\">解脱</a>人希遇龙花会</p><p>常供养<a href=\"/remen/sanbao.html\" class=\"keylink\" target=\"_blank\">三宝</a>当勤莫放逸</p><p>尔时世尊为舍利子及诸大众。记说当来慈氏事已。复告舍利子。若有善男子善女人。闻此法已。受持读诵为他演说如说<a href=\"/remen/xiuxing.html\" class=\"keylink\" target=\"_blank\">修行</a>。香花供养书写经卷。是诸人等当来之世。必得值遇慈氏下生。于三会中咸蒙救度。尔时世尊说此颂已。舍利子及诸大众。欢喜信受顶戴奉行佛说弥勒下生<a href=\"/remen/chengfo.html\" class=\"keylink\" target=\"_blank\">成佛</a>经</p><p>按开元录弥勒下生经前后六译。三存三失。而此本亦在三存之一也。则宋藏无此经者失之耳。今得于丹藏而编入之</p></div>"
}]