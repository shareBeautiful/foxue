[{
    "title": "佛说大乘流转诸有经 第577部",
    "author": "义净法师 译",
    "html": "<div class=\"B1_text\"><p>佛说大乘<a href=\"/remen/liuzhuan.html\" class=\"keylink\" target=\"_blank\">流转</a>诸有经</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>法师义净奉 制译</p><p>如是我闻。一时薄伽梵。在王舍城羯阑铎迦池竹林园中。与大苾刍众千二百五十人俱。并大菩萨摩诃萨。无量百千人天大众。一心恭敬围绕而住。尔时<a href=\"/remen/shizun.html\" class=\"keylink\" target=\"_blank\">世尊</a>为说自证微妙之法。所谓初中后善。文义巧妙。纯一<a href=\"/remen/yuanman.html\" class=\"keylink\" target=\"_blank\">圆满</a>清净鲜白梵行之相。尔时摩揭陀主影胜大王。往竹林中礼世尊足。右绕三匝在一面坐。时影胜王白佛言。世尊。云何有情先所造业。久已灭坏。临命终时皆悉现前。又复诸法体悉空无。所造业报而不散失。唯愿世尊。哀愍为我分别解说</p><p>尔时世尊。告影胜王曰。大王当知。譬如男子于眠梦中。见与人间端正美女。共为稠密。既睡觉已。忆彼梦中所见美女。大王于意云何。于眠梦中人间美女。是实有不。王言。非有。世尊告曰。大王于意云何。此之男子。于彼梦中所见美女。心生忆念恋慕不舍。可说此人是大博识明智者不。王言。不尔。此是愚人非明智者。何以故。由彼梦中人间美女。毕竟体空。不可得故。岂能与彼而行稠密。令此男子情怀爱恋生忆念耶</p><p>佛言。大王。如是愚痴无识凡人。眼见色时心生憙乐。便起执着。起执着已随生顾恋。生顾恋已情怀染爱。起染爱故随贪嗔痴。发身语意造作诸业。然此诸业作已灭坏。此灭坏时曾不依止东方而住。亦不依止南西北方四维上下。至命终时<a href=\"/remen/yishi.html\" class=\"keylink\" target=\"_blank\">意识</a>将灭。所作之业皆悉现前。譬如男子从睡觉已。忆彼梦中所见美女影像皆现如是。大王。前识灭已后识生时。或生人中。或生天上。或堕傍生饿鬼<a href=\"/remen/diyu.html\" class=\"keylink\" target=\"_blank\">地狱</a>。大王。后识生时无间生起。彼同类心相续流转。分明领受所感异熟。大王。曾无有法。能从此世转至后世。然有死生业果可得。大王当知。前识灭时名之为死。后识支起号之为生。大王。前识灭时无有去处。后识支起无所从来。所以者何。本性空故。大王。前识前识性空。死死性空。业业性空。后识后识性空。生生性空。而彼业果曾不散失。大王。如是应知。一切有情皆由愚惑不知非有。妄起顾恋<a href=\"/remen/lunhui.html\" class=\"keylink\" target=\"_blank\">轮回</a><a href=\"/remen/shengsi.html\" class=\"keylink\" target=\"_blank\">生死</a>。尔时世尊欲重宣此义。说伽他曰</p><p>诸法唯假名但依名字立</p><p>离于能诠语所诠不可得</p><p>皆以别别名诠彼种种法</p><p>于名法非有是诸法<a href=\"/remen/zixing.html\" class=\"keylink\" target=\"_blank\">自性</a></p><p>由名名性空于名名不有</p><p>诸法名本无妄以名诠名</p><p>诸法皆虚妄但从分别生</p><p>此分别亦空于空妄分别</p><p>我说诸<a href=\"/remen/shijian.html\" class=\"keylink\" target=\"_blank\">世间</a>以眼见于色</p><p>皆由邪计想是名为俗谛</p><p>我说一切法皆是藉缘生</p><p>是名近胜义智者当观察</p><p>眼不见于色意亦不知法</p><p>是名胜义谛愚者不能知</p><p>尔时世尊说此法已。摩揭陀主影胜大王。深心顶受。时诸苾刍。及大菩萨人天等众。皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行佛说大乘流转诸有经</p></div>"
}]