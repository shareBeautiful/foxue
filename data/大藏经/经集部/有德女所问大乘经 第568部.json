[{
    "title": "有德女所问大乘经 第568部",
    "author": "菩提流志 译",
    "html": "<div class=\"B1_text\"><p>有德女所问大乘经</p><p>唐南<a href=\"/remen/tianzhu.html\" class=\"keylink\" target=\"_blank\">天竺</a>国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流志奉诏译</p><p>如是我闻。一时佛在波罗奈国仙人住处施鹿林中。与大<a href=\"/remen/biqiu.html\" class=\"keylink\" target=\"_blank\">比丘</a>众五百人。及无量诸菩萨摩诃萨众俱。尔时<a href=\"/remen/shizun.html\" class=\"keylink\" target=\"_blank\">世尊</a>。食时着衣持钵。共阿逸多菩萨摩诃萨。入波罗奈大城乞食。于其城中次第行乞。至有德<a href=\"/remen/poluomen.html\" class=\"keylink\" target=\"_blank\">婆罗门</a>女家。时有德女。遥见如来色相端严诸根寂静。其心恬旷最上无比。威仪顾视审谛闲详。譬如龙王有大威德。如真金柱嶷然安固。如清净池皎无秽浊。欣戚不动如第四禅。身放光明内外融彻。时有德女。见如是相。心生净信。来诣佛所。<a href=\"/remen/dl.html\" class=\"keylink\" target=\"_blank\">顶礼</a>如来及阿逸多菩萨摩诃萨足。曲躬恭敬。合掌向佛。而作是言。善来世尊。善来善逝。我于今者欲问所疑。惟愿垂哀暂时住此。于时世尊。默然受请敷座而坐。阿逸多菩萨摩诃萨。亦随佛坐</p><p>尔时有德婆罗门女。心生<a href=\"/remen/huanxi.html\" class=\"keylink\" target=\"_blank\">欢喜</a>。益加恭敬。即白佛言。世尊。我闻如来于波罗奈仙人住处施鹿林中。转妙法轮。未知世尊所转法轮说于何法。佛告之言。有德女。我转法轮。说无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六处灭。六处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。有德女。此是如来于波罗奈仙人住处施鹿林中所转法轮。一切<a href=\"/remen/shijian.html\" class=\"keylink\" target=\"_blank\">世间</a>。若<a href=\"/remen/shamen.html\" class=\"keylink\" target=\"_blank\">沙门</a>。若婆罗门。若天魔梵。悉无有能<a href=\"/remen/rufa.html\" class=\"keylink\" target=\"_blank\">如法</a>转者</p><p>尔时有德婆罗门女白佛言。世尊。所言无明为内有耶。为外有乎。佛言不也。有德女言。世尊。若于内外无有无明。云何得有无明缘行。复次世尊。有他世法。而来至于今世以不。佛言不也。有德女复白佛言。世尊。无明行相是实有耶。佛言不也。无明<a href=\"/remen/zixing.html\" class=\"keylink\" target=\"_blank\">自性</a>从于虚妄分别而生。非真实生。从颠倒生。非如理生。有德女复白佛言。世尊。若如是者则无无明。云何得有诸行生起。于<a href=\"/remen/shengsi.html\" class=\"keylink\" target=\"_blank\">生死</a>中受诸苦报。世尊。如树无根则无枝叶华果等物。如是无明无自性故。行等生起定不可得。佛言。有德女。一切诸法皆毕竟空。凡愚迷倒不闻空义。设得闻之无智不了。由此具造种种诸业。既有众业诸有则生。于诸有中备受众苦。第一义谛无有诸业。亦无诸有而从业生及以种种众苦恼事。有德女。如来应正等觉。随顺世间。广为<a href=\"/remen/zhongsheng.html\" class=\"keylink\" target=\"_blank\">众生</a>演说诸法。欲令悟解第一义故。有德女。第一义者。亦随世间而立名字。何以故。实义之中能觉所觉。一切皆悉不可得故。有德女。譬如诸佛化作于人。此所化人。复更化作种种诸物。其所化人虚诳不实。所化之物亦无实事。此亦如是。所造诸业虚诳不实。从业有生亦无实事。尔时有德女复白佛言。世尊。如我解佛所说之义。今者如来所转法轮。是<a href=\"/remen/xukong.html\" class=\"keylink\" target=\"_blank\">虚空</a>法轮。性空法轮。出离法轮。通达法轮。不思议法轮。无能转者法轮。无等法轮。如实法轮。无生法轮。无自性法轮。<a href=\"/remen/wuxiang.html\" class=\"keylink\" target=\"_blank\">无相</a>法轮。世尊。如此法轮如来已转。作是语已。即以两手捧栴檀香末。散佛足上而作是言。世尊。愿我以此善根之力。于当来世。能转如是种种法轮</p><p>尔时世尊怡然微笑。从于口中放种种光。其光朗曜具含众色。遍至十方无量世界。一一世尊靡不充满。还来佛所右绕三匝。从佛顶入。尔时阿逸多菩萨摩诃萨白佛言。世尊。如来今者。有何<a href=\"/remen/yinyuan1.html\" class=\"keylink\" target=\"_blank\">因缘</a>忽然微笑。如我意解非无因缘。佛告之言。阿逸多。汝见此婆罗门女。以手捧持栴檀香末散我足不。答言已见。佛言。此女因今所种善根。当于八万四千亿劫不堕恶道。于六万四千诸佛所。以尊重心承事<a href=\"/remen/gongyang.html\" class=\"keylink\" target=\"_blank\">供养</a>。听闻<a href=\"/remen/zhengfa.html\" class=\"keylink\" target=\"_blank\">正法</a>守护<a href=\"/remen/shouchi.html\" class=\"keylink\" target=\"_blank\">受持</a>。彼佛在世及<a href=\"/remen/niepan.html\" class=\"keylink\" target=\"_blank\">涅槃</a>后。如见时间相续不绝。复令无量阿僧祇众生<a href=\"/remen/huixiang.html\" class=\"keylink\" target=\"_blank\">回向</a>菩提。然后于此三千<a href=\"/remen/daqianshijie.html\" class=\"keylink\" target=\"_blank\">大千世界</a>。光曜劫中而得<a href=\"/remen/chengfo.html\" class=\"keylink\" target=\"_blank\">成佛</a>。号法光曜如来应正等觉。其佛住寿满足一劫。<a href=\"/remen/jiaohua.html\" class=\"keylink\" target=\"_blank\">教化</a>无量阿僧祇众生令得涅槃</p><p>尔时阿逸多菩萨摩诃萨复白佛言。世尊。此有德婆罗门女。曾于往世种何善根。佛言。阿逸多。汝今当知。此有德女于过去世毗婆尸佛出现之时。已作女身。为求阿耨多罗三藐三菩提。解其身上所著璎珞。奉上彼佛而为供养。尸弃如来出现之时。于其佛所问甚深义。以妙衣服而为供养。在彼法中<a href=\"/remen/chujia.html\" class=\"keylink\" target=\"_blank\">出家</a>学道。修持梵行满足千年。毗叶浮佛出现之时。营办种种上好饮食。于半月中供养彼佛及声闻众。随意所须皆无乏少。俱留孙佛出现之时。以阿提目多迦华。散彼佛上以为供养。得受<a href=\"/remen/wujie.html\" class=\"keylink\" target=\"_blank\">五戒</a>护持无缺。拘那含牟尼佛出现之时。愿以种种饮食。衣服卧具汤药。及余供身所须之物尽佛寿来恒为供养。于时彼佛于两月中受其饮食及革屣等供身之具。<a href=\"/remen/jiaye.html\" class=\"keylink\" target=\"_blank\">迦叶</a>如来出现之时。复以金花散佛供养。如是所作。皆为求于阿耨多罗三藐三菩提。又作是言。愿我以此供养善根。速得授阿耨多罗三藐三菩提记。若未得记。终不愿舍女人之身。阿逸多。此有德婆罗门女。过去世中所种善根其事如是。此则是其最后所受女人之报。佛说此经已。阿逸多菩萨摩诃萨。及有德婆罗门女。一切世间<a href=\"/remen/tianren.html\" class=\"keylink\" target=\"_blank\">天人</a>阿修罗等。皆大欢喜信受奉行有德女所问大乘经</p></div>"
}]