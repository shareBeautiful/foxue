[{
    "title": "佛说进学经 第798部",
    "author": "沮渠京声 译",
    "html": "<div class=\"B1_text\"><p>佛说进学经</p><p>宋<a href=\"/wenda/jushi/\" class=\"keylink\" target=\"_blank\">居士</a>沮渠京声译</p><p>闻如是。一时佛游舍卫祇树之园须达精舍。大贤众千二百五十人。佛告诸<a href=\"/remen/biqiu.html\" class=\"keylink\" target=\"_blank\">比丘</a>。有四雅行。智者常遵。丈夫所修。达士恒奉。不才愚夫所不好乐。何等为四。孝事父母悦色养足。守仁行慈终始不杀。惠施济乏未曾吝逆。遭值圣世捐荣履道。是四雅行。智者所遵。丈夫所修。达士所奉。不才愚夫所不好乐。佛时颂曰</p><p>智者称孝愍命慈活放施普给</p><p>超俗崇寂如是正业明士所习</p><p>圣见已具定至无为</p><p>佛告比丘。复有二法。若在闲宴。或处大众。心行莫懈。一者静寂贤圣默定。二者博学讲论邃义。又有二施。饮食美味以安身命。敷散经典开微悦听。食施安身。法施迁神。一事虽快法施为最。是以比丘。念演妙法宣慧莫痴。既自洗濯并净尘着。如是道法永度无穷。乃名<a href=\"/remen/chujia.html\" class=\"keylink\" target=\"_blank\">出家</a>具足觉了。佛说经竟。比丘<a href=\"/remen/huanxi.html\" class=\"keylink\" target=\"_blank\">欢喜</a>。作礼受教</p></div>"
}]