[{
    "title": "佛说决定总持经 第811部",
    "author": "竺法护 译",
    "html": "<div class=\"B1_text\"><p>佛说决定总持经</p><p>西晋月氏<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛在罗阅只耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>俱。比丘千二百五十。菩萨八万。一切大圣<a href=\"/remen/shentong.html\" class=\"keylink\" target=\"_blank\">神通</a>已达。皆不退转究竟诸法。已逮总持辩才微妙。晓了善权方便之宜。善学无数菩萨禁诫。入于深要。体解十二缘起合会。行无所造。空无想愿不起不生。一切诸法使入一道。诸通慧海揽摄法藏。其意广普圣觉无际。明识众义分别美辞章句之趣。所问则答靡不通畅。得<a href=\"/remen/zhongsheng.html\" class=\"keylink\" target=\"_blank\">众生</a>意解诸结缚。心等如空无有憎爱。离于众垢寂然永安。达无瑕疵成大乘场。演<a href=\"/remen/zhihui.html\" class=\"keylink\" target=\"_blank\">智慧</a>光降伏外学。犹如日明消萤火耀。及摩尼珠火电之晖。绝去放逸。弃诸颠倒所计有常断灭之观。了知<a href=\"/remen/wuwo.html\" class=\"keylink\" target=\"_blank\">无我</a>无寿无命无人无养。寂然观察诸所兴起。无央数劫行<a href=\"/remen/pusadao.html\" class=\"keylink\" target=\"_blank\">菩萨道</a>。被正德铠开化一切<a href=\"/remen/liudu.html\" class=\"keylink\" target=\"_blank\">六度</a>无极修四恩。从权方便出<a href=\"/remen/shengsi.html\" class=\"keylink\" target=\"_blank\">生死</a>道。以斯开导迷惑之众。示于祸福救拔苦恼。令不复造生死根栽。皆得进趣至<a href=\"/remen/sanmei.html\" class=\"keylink\" target=\"_blank\">三昧</a>门。其名曰无忧首菩萨。师子乐菩萨。光英王菩萨。<a href=\"/remen/fanyin.html\" class=\"keylink\" target=\"_blank\">梵音</a>响如雷雨菩萨。无量德宝菩萨。杂花菩萨。若干璎珞<a href=\"/remen/zhuangyan.html\" class=\"keylink\" target=\"_blank\">庄严</a>菩萨。石磨王菩萨。法雨菩萨。莲华首藏王菩萨。坏虚厌意见菩萨。大智光明菩萨。辩演若干种王菩萨。如是等类菩萨八万。尔时<a href=\"/remen/shizun.html\" class=\"keylink\" target=\"_blank\">世尊</a>与无央数百千之众眷属围绕而为说经。其法名曰决总持门。彼时会中有族姓子等辈十人。咸共听受闻如来宣决总持门。欣然踊跃<a href=\"/remen/shanxin.html\" class=\"keylink\" target=\"_blank\">善心</a>生焉。弃捐睡眠乐处闲居。修止足德专志经行。夙夜<a href=\"/remen/jingjin.html\" class=\"keylink\" target=\"_blank\">精进</a>无敢<a href=\"/remen/xiedai.html\" class=\"keylink\" target=\"_blank\">懈怠</a>。离于放逸贪欲之想。如是殷勤不废精诵至于七年。终竟七载其心驰骋。不得须臾定息一时。何况乃当逮总持门。不得所愿其意患厌。节德闲居乐于睡眠。废于精进不复经行。舍欲之事不复修学总持之门。释<a href=\"/remen/shamen.html\" class=\"keylink\" target=\"_blank\">沙门</a>服舍戒就贱。迷惑志性求圣教短。皆归居家还习五业</p><p>于时世尊。为王阿阇贳。决虚妄疑已除犹豫。七日寂然则演圣威。因令其王不为放逸心怀诤讼。解散王结一切调戏诸所见缚。竟七日已。与七亿人往诣佛所。欲启受法。十族姓子求圣短者。亦侍从王在于大众。是时座中。有一菩萨名无怯行。致得总持。从无数劫成就法忍。逮无从生无有颠倒。辩才无量入一切智。正慧道力分别随顺。度无极行。晓无思议总持门品。普见一切众生志性根元所趣应可化者。而为<a href=\"/remen/shuofa.html\" class=\"keylink\" target=\"_blank\">说法</a>不失其本。即从座起偏露右肩。右膝着地叉手白佛。惟天中天。此族姓子等类十人<a href=\"/remen/chujia.html\" class=\"keylink\" target=\"_blank\">出家</a><a href=\"/remen/xiudao.html\" class=\"keylink\" target=\"_blank\">修道</a>。夙夜精进七岁不懈。欲求总持所愿不获。失其本志舍沙门服。还家居业察圣教短。惟愿世尊。演说法义。以权方便如应开化。令族姓子改往修来。当自归命无上大道</p><p>佛告无怯行菩萨。斯族姓子乃往过去久远世时。谤毁<a href=\"/remen/fofa.html\" class=\"keylink\" target=\"_blank\">佛法</a>不肯听受。以用谤毁越佛法故。由是所致。不得疾获无上大道。无怯行菩萨。则以颂问佛曰</p><p>我闻人中尊法王演光明</p><p>诸菩萨所行得消除央罪</p><p>功勋慧远布无能越度者</p><p>十力无等伦圣智无挂碍</p><p>已脱于三处则不为放逸</p><p>惟为说其行使净斯道业</p><p>今启于无量执怀<a href=\"/remen/ganlu.html\" class=\"keylink\" target=\"_blank\">甘露</a>慧</p><p>当为分别说犹豫意结网</p><p>今质于如来世尊惟为决</p><p>何谓诸菩萨<a href=\"/remen/xiuxing.html\" class=\"keylink\" target=\"_blank\">修行</a>于大乘</p><p>日日常精进最胜行无懈</p><p>降伏魔官属烧尽众尘秽</p><p>晓了一切行显示于众生</p><p>惟为分别说道行之本业</p><p>言辞甚微妙和颜为人说</p><p>在于生死处乐度终始患</p><p>谛听所叹训解决众狐疑</p><p>最称愿为演如应修道行</p><p>善修德清净本行灭生死</p><p>愍哀施安隐以济众生意</p><p>捐弃用舍处惠宝及车乘</p><p>头目施与人妻子亦如是</p><p>钦敬行忍辱好于禁戒德</p><p>精进修寂愿晓了坚固志</p><p>众会以此德能忍百千患</p><p>仁尊所游步胜通便无碍</p><p>明识所当行如节无犹豫</p><p>灭除三垢秽所致无能极</p><p>分别出家业开化于五趣</p><p>安住惟为说如应当行道</p><p>佛告无怯行菩萨。此族姓子等类十人。过去世时。违犯诸佛诽谤经典。何谓违犯诸佛之法。乃往过去久远世时。更历三十二劫焰弃世界。有佛名曰光世音如来至真等正觉明行成为善逝<a href=\"/remen/shijian.html\" class=\"keylink\" target=\"_blank\">世间</a>解无上士道法御<a href=\"/remen/tianren.html\" class=\"keylink\" target=\"_blank\">天人</a>师为佛世尊。是族姓子等类十人。在于彼世。为大豪贵长者作子。佛灭度后处于末学。为其世尊兴立<a href=\"/remen/gongde.html\" class=\"keylink\" target=\"_blank\">功德</a>。五百塔寺讲堂精舍。以若干种<a href=\"/remen/gongyang.html\" class=\"keylink\" target=\"_blank\">供养</a>之具。而用给足诸比丘僧。一一塔寺所有精舍。百千比丘游居其中。于彼世时有一菩萨。名曰辩积。逮得总持执权方便。进退随宜开化一切。而为说法适处高座。五百诸<a href=\"/\" class=\"keylink\" target=\"_blank\">佛教</a>授辩才。八十亿天子在于<a href=\"/remen/xukong.html\" class=\"keylink\" target=\"_blank\">虚空</a>。净除众秽庄严校饰。化作讲堂竖诸幢幡供养法师。愍逮一切而为说经。七万人众逮不退转。当成无上正真之道。又一万人得须陀洹果。时彼世界有国王。名曰月施。爱乐道法渴仰经义以法自娱。于时国王供养法师辩积菩萨。与其中宫贵人婇女五百之众。大作伎乐以宝为华而散其上。和栴檀香用涂其体。以五百盖而覆其上。五百细妙衣服供养。昼夜七日住不敢坐。奉以所安随其所宜。不失时节其敬法师最为无上。巍巍之尊福无过者。时大豪贵长者之子。诽谤横枉辩积菩萨法师。言毁法戒不随禁业。以是罪故堕于<a href=\"/remen/diyu.html\" class=\"keylink\" target=\"_blank\">地狱</a>满九万岁。生于人间。五万世中堕在边地夷狄之中。迷惑邪见罪盖覆蔽。六百世中常当生盲。喑哑无舌不能言语。出家为道作沙门来。七百世殷勤精修。不惜身命不得总持。今复来生于我之世。意数数乱不能专定。以是之故。<a href=\"/remen/suming.html\" class=\"keylink\" target=\"_blank\">宿命</a>余殃罪盖所蔽。而今此辈诸族姓子不得总持。是故贤者嘱累汝等。郑重告敕。闻是经典面见法师。为人班宣咸共供养。不当愁忧心怀毒害。况复遥闻生恶心耶。佛言。族姓子。假使有人皆取众生挑其两眼。斯罪虽重尚可堪任劫数尽竟。若有害意向于法师。罪之劫数复过于彼。假使有人皆取众生好斗诤者。和谐别离广令安隐。若见法师一心住前。是诸功德过于和合。众生斗诤令得安隐。百倍千倍万倍亿倍巨亿万倍。不及悦颜住菩萨前。所以者何。其有诽谤法师者。则谤如来。欲得供养于如来者当奉法师。欲敬如来当顺法师。欲礼如来当礼法师。所以者何。诸菩萨等皆从法生。从诸菩萨成一切智。因一切智<a href=\"/remen/chengfo.html\" class=\"keylink\" target=\"_blank\">成佛</a>世尊。菩萨所起因兴道心不以住欲。在于尘劳得稽首礼。由无所生则无所住。净修梵行见稽首礼。不以无色三昧正受礼于无色也。不以余殃而就所生。所愿<a href=\"/remen/zizai.html\" class=\"keylink\" target=\"_blank\">自在</a>。因其所愿而<a href=\"/remen/wangsheng.html\" class=\"keylink\" target=\"_blank\">往生</a>矣。已得<a href=\"/remen/jietuo.html\" class=\"keylink\" target=\"_blank\">解脱</a>一切愚冥凡夫之行。欲令菩萨有余殃者。犹使虚空有其色像。譬如族姓子。阿耨达龙王欲见诸龙游戏之时。教告一切诸龙眷属。皆依龙王而得安隐。常脱三痛能为无患。菩萨如是。舍一切乐断三处罪。灭盖尘劳坏众苦恼。尔乃为安度脱众生。譬如蛟龙游于水中而无所畏。菩萨如是。游于<a href=\"/remen/sanjie.html\" class=\"keylink\" target=\"_blank\">三界</a>亦无所惧。譬如蛟龙行于深水。见中所有恣意所欲。而不为水之所恼害。菩萨如是。游于盲冥凡夫之众。住其所行。惟睹慧议不违道行。不与愚人而俱同尘。不为三处所见没溺。是故<a href=\"/remen/xingzhe.html\" class=\"keylink\" target=\"_blank\">行者</a>。常当将护奉法安详。此为菩萨之所修业。佛时颂曰</p><p>其欲归命佛敬承无量圣</p><p>常供养菩萨钦奉于导师</p><p>吾今所衣钵床榻诸坐具</p><p>佛皆以此供听施志道者</p><p>所上佛灯火以是灯给之</p><p>如是成正觉诸圣中最上</p><p>饮食车乘施斯等诸慧士</p><p>为愚之导者将至甘露方</p><p>一切众生类施天人间安</p><p>以顺初发意不能报其恩</p><p>无怯行菩萨。复白佛言。惟天中天。宁有方便。使此十人族姓子等。消除罪殃得至道乎。佛言。设此十人一心受<a href=\"/remen/xuefo.html\" class=\"keylink\" target=\"_blank\">学佛</a>所颁宣。修是法律复为沙门。勤讽诵斯总持章句。可成道耳。何谓总持章句</p><p>修清澄鲜洁句清且凉无所授</p><p>亦无造无所得遵速疾取新生</p><p>奉精进礼行步勤修行智晓了</p><p>主观察无所起去患难游慕便</p><p>举轻便普清净无不净</p><p>佛告无怯行菩萨。此等十人以讽诵是总持章句。而于七日修恩德无所下使无色。不怀嗔恚。安详不久游无所作。无瑕秽心平等舍所有。离<a href=\"/remen/wuyin.html\" class=\"keylink\" target=\"_blank\">五阴</a>释不净意<a href=\"/remen/nianfo.html\" class=\"keylink\" target=\"_blank\">念佛</a>。诸族姓子。设能如是奉遵道教。十方世界各有千佛。示现其前令自见之。克心自责归命圣尊。罪殃可除逮成道慧。诸族姓子。时闻佛教等顺法律。即舍家业出为沙门。讽诵此总持章句。如圣所诲。昼夜七日精进奉行。竟七日已辄见十方。各有千佛分别为说消罪之业。应时皆得修普智行总持之门。超三十六劫生死之难。逮不退转。当成无上正真之道。佛告无怯行菩萨。尔时月施国王者。今现阿弥陀是。其辩积者阿閦如来是。十长者子今此十人族姓子是也。故无怯行。其有志学菩萨乘者。殷勤奉修如佛所教。住于<a href=\"/remen/zhengfa.html\" class=\"keylink\" target=\"_blank\">正法</a>舍其无明。慎无伺求他人之短也</p><p>佛告无怯行菩萨。有四事行。能遵修者严净佛道。何等为四。一曰奉行空事常有慈心无害众生。二曰菩萨愍敬同学不为轻慢。三曰为人说法以轻惠施无所悕望。四曰志常专一不怀供养衣食之心。是为四。佛时颂曰</p><p>其志常乐笃信空无修治清净最胜之道</p><p>犹如日光随时宣明已得佛道所照过彼</p><p>未曾有人知其瑕阙为人圣德普忍一切</p><p>如是清净柔顺之场弃捐贡高堪任无量</p><p>一切所有上妙衣服常当以施志佛道者</p><p>亦不从人悕望供养是为佛道清净之品</p><p>以不悕冀施无量法恒修愍哀念于众生</p><p>志性常怀恩德之义是为严净诸佛之道</p><p>假使乐奉一切诸圣若欲供养无欲经典</p><p>常当承事无极佛道斯<a href=\"/remen/sanbao.html\" class=\"keylink\" target=\"_blank\">三宝</a>者皆由中生</p><p>佛告无怯行菩萨。复有四事疾得佛道。何谓为四。一曰爱乐明经好于大乘。二曰远离爱欲不习放逸。三曰常修济贫匮供以所乏。四曰能兴法财七业施人。是为四。佛时颂曰</p><p>爱乐法师志慕大乘远离爱欲</p><p>修清净行愍伤厄贫济诸危难</p><p>常以七财施不懈道</p><p>佛告无怯行菩萨。复有四事疾得佛道。何谓为四。一曰常行大慈哀诸群生。二曰常行大哀为之雨泪。三曰常行大喜和颜悦人视于众生。四曰常行大护救度三界生死之患。是为四。佛时颂曰</p><p>常行于大慈愍伤众生类</p><p>念欲成就之如母育其子</p><p>大哀游终始不畏诸患难</p><p>五趣如泡沫愍之为雨泪</p><p>和颜察众生以法而乐之</p><p>示以离众苦无痛长安隐</p><p>委靡随五趣方便示所宜</p><p>使度三界恼获致无上道</p><p>佛告无怯行菩萨。若有勤求此总持者。当习闲居数诣<a href=\"/remen/fahui.html\" class=\"keylink\" target=\"_blank\">法会</a>。等行清净着净衣服。复遵修四事威仪礼节之正。志不懈废。以若干种诸所供具。奉养法师笃信三宝。常怀恭敬谦逊卑顺。未曾懈厌常行精进。无有谀谄邪行之业。心之所念常不离佛。意所遵修解无所有。已无所有无所想念。皆能晓了众生性行。勤自谨敕心口相应。爱乐诸佛请问咨受。诲过守节劝助德本。威仪礼节不违道教。无应不应。闻非人声不以恐怖。不畏蛇蚖毒螫之虫。奉敬师长修此经典未曾懈惓。佛说是经时。三万人从本已来未兴道心。今皆发起无上正真道意。五千人远尘离垢诸<a href=\"/remen/fayan.html\" class=\"keylink\" target=\"_blank\">法眼</a>净。三万菩萨。逮得无所从生法忍。佛言。若有菩萨。闻说是经法。皆得具足一切功勋无量辩才。若族姓子族姓女。学菩萨道。皆以七宝满于三千<a href=\"/remen/daqianshijie.html\" class=\"keylink\" target=\"_blank\">大千世界</a>。恒边沙劫奉进三宝。有人闻此经典福尊过彼。若菩萨于百千劫奉五度无极。而无大智无善权者。不如闻此经典之要。福尊过彼。是故族姓子。嘱累汝等此经相付殷勤劝助。随时将护令不忘失莫使增减长存在世持讽诵读广分别义为他人说。假使遭厄殒殁身命故。当将慎于此经典。勿使忘失是佛之教。佛说如是。无怯行菩萨十族姓子诸大声闻。一切众会天龙鬼神阿须伦世间人。闻经<a href=\"/remen/huanxi.html\" class=\"keylink\" target=\"_blank\">欢喜</a>作礼而去</p></div>"
}]