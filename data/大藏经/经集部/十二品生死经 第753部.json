[{
    "title": "十二品生死经 第753部",
    "author": "求那跋陀罗 译",
    "html": "<div class=\"B1_text\"><p>十二品<a href=\"/remen/shengsi.html\" class=\"keylink\" target=\"_blank\">生死</a>经</p><p>宋于阗国<a href=\"/remen/sanzang.html\" class=\"keylink\" target=\"_blank\">三藏</a>求那跋陀罗译</p><p>闻如是。一时佛游舍卫祇树给孤独精舍。尔时佛告诸<a href=\"/remen/biqiu.html\" class=\"keylink\" target=\"_blank\">比丘</a>。我为汝说经。比丘应。唯然<a href=\"/remen/shizun.html\" class=\"keylink\" target=\"_blank\">世尊</a>。愿受教敕</p><p>佛言。人死有十二品。何等十二。一曰无余死者。谓罗汉无所著也。二曰度于死者。谓阿那含不复还也。三曰有余死者。谓斯陀含往而还也。四曰学度死者。谓须陀洹见道迹也。五曰无欺死者。谓八等人也。六曰<a href=\"/remen/huanxi.html\" class=\"keylink\" target=\"_blank\">欢喜</a>死者。谓行一心也。七曰数数死者。谓恶戒人也。八曰悔死者谓凡夫也。九曰横死者。谓孤独苦也。十曰缚着死者。谓畜生也。十一曰烧烂死者。谓<a href=\"/remen/diyu.html\" class=\"keylink\" target=\"_blank\">地狱</a>也。十二曰饥渴死者。谓饿鬼也。比丘当晓知是。当作是学勿为放逸。勿起淫色。远离诸横以清净心。所未得证常令成就。所以者何。数数死者甚苦。悔死亦苦。横死甚剧。缚着死亦剧。烧烂死甚痛。饥渴死亦痛。如是比丘当作是学。习在闲居。若处树下。学禅一心无得轻戏。无得后悔。是为<a href=\"/\" class=\"keylink\" target=\"_blank\">佛教</a>。是<a href=\"/remen/fofa.html\" class=\"keylink\" target=\"_blank\">佛法</a>则。佛说如是。比丘欢喜稽首而退</p></div>"
}]