[{
    "title": "占察善恶业报经 第839部",
    "author": "三藏菩提灯 译",
    "html": "<div class=\"B1_text\"><p>第一卷第二卷</p><p>占察<a href=\"/remen/shane.html\" class=\"keylink\" target=\"_blank\">善恶</a>业报经 卷上 (出六根聚经中)</p><p><a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>灯译</p><p>如是我闻。一时婆伽婆一切智人。在王舍城耆阇崛山中。以<a href=\"/remen/shentong.html\" class=\"keylink\" target=\"_blank\">神通</a>力。示广博严净无碍道场。与无量无边诸大众俱。演说甚深根聚法门。尔时会中有一菩萨。名坚净信。从坐而起。整衣服。偏袒右肩。合掌白佛言。我今于此众中。欲有所问咨。请<a href=\"/remen/shizun.html\" class=\"keylink\" target=\"_blank\">世尊</a>。愿垂听许。佛言。善男子随汝所问便可说之。坚净信菩萨言。如佛先说。若我去世。<a href=\"/remen/zhengfa.html\" class=\"keylink\" target=\"_blank\">正法</a>灭后像法向尽及入末世。如是之时。<a href=\"/remen/zhongsheng.html\" class=\"keylink\" target=\"_blank\">众生</a>福薄多诸衰恼。国土数乱灾害频起。种种厄难怖惧逼扰。我诸<a href=\"/remen/dizi.html\" class=\"keylink\" target=\"_blank\">弟子</a>失其善念。唯长贪嗔嫉妒我慢。设有像似<a href=\"/remen/xingshan.html\" class=\"keylink\" target=\"_blank\">行善</a>法者。但求<a href=\"/remen/shijian.html\" class=\"keylink\" target=\"_blank\">世间</a>利养名称以之为主。不能专心修出要法。尔时众生。睹世灾乱心常怯弱。忧畏己身及诸亲属不得衣食充养躯命。以如此等众多障碍<a href=\"/remen/yinyuan1.html\" class=\"keylink\" target=\"_blank\">因缘</a>故。于<a href=\"/remen/fofa.html\" class=\"keylink\" target=\"_blank\">佛法</a>中钝根少信。得道者极少。乃至渐渐于三乘中。<a href=\"/remen/xinxing1.html\" class=\"keylink\" target=\"_blank\">信心</a>成就者亦复甚鲜。所有修学世间<a href=\"/remen/chanding.html\" class=\"keylink\" target=\"_blank\">禅定</a>。发诸通业自知<a href=\"/remen/suming.html\" class=\"keylink\" target=\"_blank\">宿命</a>者次转无有。如是于后入末法中。经久得道。获信禅定通业等。一切全无。我今为此未来恶世像法向尽。及末法中有微少善根者。请问如来。设何方便开化示导。令生信心得除衰恼。以彼众生遭值恶时。多障碍故退其<a href=\"/remen/shanxin.html\" class=\"keylink\" target=\"_blank\">善心</a>。于世间出世间<a href=\"/remen/yinguo.html\" class=\"keylink\" target=\"_blank\">因果</a>法中数起疑惑。不能坚心专求善法。如是众生可愍可救。世尊大慈一切种智。愿兴方便。而晓喻之。令离疑网除诸障碍。信得增长。随于何乘速获不退。佛告坚净信言。善哉善哉。快问斯事。深适我意。今此众中。有菩萨摩诃萨。名曰地藏。汝应以此事而请问之。彼当为汝建立方便开示演说成汝所愿。时坚净信菩萨复白佛言。如来世尊无上大智。何意不说。乃欲令彼地藏菩萨而演说之</p><p>佛告坚净信。汝莫生高下想。此善男子<a href=\"/remen/faxin.html\" class=\"keylink\" target=\"_blank\">发心</a>已来。过无量无边不可思议阿僧祇劫。久已能度萨婆若海<a href=\"/remen/gongde.html\" class=\"keylink\" target=\"_blank\">功德</a>满足。但依本愿<a href=\"/remen/zizai.html\" class=\"keylink\" target=\"_blank\">自在</a>力故。权巧现化影应十方。虽复普游一切刹土。常起功业。而于五浊恶世化益偏厚。亦依本愿力所熏习故。及因众生应受化业故也。彼从十一劫来。<a href=\"/remen/zhuangyan.html\" class=\"keylink\" target=\"_blank\">庄严</a>此世界成熟众生。是故在斯会中。身相端严威德殊胜。唯除如来无能过者。又于此世界所有化业。唯除遍吉观世音等诸大菩萨皆不能及。以是菩萨本誓愿力。速满众生一切所求。能灭众生一切重罪。除诸障碍现得安隐。又是菩萨名为善安慰说者。所谓巧演深法。能善开导初学发意求大乘者。令不怯弱。以如是等因缘。于此世界众生渴仰受化得度。是故我今令彼说之。尔时坚净信菩萨既解佛意已。寻即叹请地藏菩萨摩诃萨言。善哉救世真士。善哉大智开士。如我所问。恶世众生以何方便而化导之。使离诸障得坚固信。如来今者。为欲令汝说是方便。宜当知时哀愍为说</p><p>尔时地藏菩萨摩诃萨。语坚净信菩萨摩诃萨言。善男子谛听。当为汝说。若佛灭后恶世之中。诸有<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。于世间出世间因果法中。未得决定信不能修学。<a href=\"/remen/wuchang.html\" class=\"keylink\" target=\"_blank\">无常</a>想苦想。<a href=\"/remen/wuwo.html\" class=\"keylink\" target=\"_blank\">无我</a>想不净想。成就现前。不能勤观<a href=\"/remen/sishengdi.html\" class=\"keylink\" target=\"_blank\">四圣谛</a>法及<a href=\"/remen/shieryinyuan.html\" class=\"keylink\" target=\"_blank\">十二因缘</a>法。亦不勤观真如实际无生无灭等法。以不勤观如是法故。不能毕竟。不作十恶根本过罪。于<a href=\"/remen/sanbao.html\" class=\"keylink\" target=\"_blank\">三宝</a>功德种种境界。不能专信。于三乘中皆无定向。如是等人。若有种种诸障碍事。增长忧虑或疑或悔。于一切处心不明了多求多恼众事牵缠所作不定。思想扰乱废<a href=\"/remen/xiudao.html\" class=\"keylink\" target=\"_blank\">修道</a>业。有如是等障难事者。当用木轮相法占察善恶宿世之业。现在苦乐吉凶等事。缘合故有缘尽则灭。业集随心相现果起。不失不坏相应不差。如是谛占善恶业报。晓喻自心。于所疑事以取决了。若<a href=\"/remen/fodizi.html\" class=\"keylink\" target=\"_blank\">佛弟子</a>。但当学习如此相法至心归依。所观之事无不诚谛。不应弃舍如是之法。而返随逐世间卜筮种种占相吉凶等事贪着乐习。若乐习者深障圣道。善男子。欲学木轮相者。先当刻木如小指许。使长短减于一寸。正中令其四面方平。自余向两头斜渐去之。仰手傍掷令使易转。因是义故。说名为轮。又依此相。能破坏众生邪见疑网。转向正道到安隐处。是故名轮。其轮相者有三种差别。何等为三。一者轮相。能示宿世所作善恶业种差别。其轮有十。二者轮相。能示宿世集业久近所作强弱大小差别。其轮有三。三者轮相。能示三世中受报差别。其轮有六。若欲观宿世所作善恶业差别者。当刻木为十轮。依此十轮书记十善之名。一善主在一轮。于一面记。次以十恶书对十善令使相当。亦各记在一面。言十善者。则为一切众善根本。能摄一切诸余善法。言十恶者。亦为一切众恶根本。能摄一切诸余恶法。若欲占此轮相者。先当学至心总礼十方一切诸佛因即立愿。愿令十方一切众生速疾皆得亲近<a href=\"/remen/gongyang.html\" class=\"keylink\" target=\"_blank\">供养</a>咨受正法。次应学至心敬礼十方一切法藏因即立愿。愿令十方一切众生速疾皆得<a href=\"/remen/shouchi.html\" class=\"keylink\" target=\"_blank\">受持</a>读诵。<a href=\"/remen/rufa.html\" class=\"keylink\" target=\"_blank\">如法</a><a href=\"/remen/xiuxing.html\" class=\"keylink\" target=\"_blank\">修行</a>及为他说。次当学至心敬礼十方一切贤圣因即立愿。愿令十方一切众生速疾皆得亲近供养发<a href=\"/remen/putixin.html\" class=\"keylink\" target=\"_blank\">菩提心</a>志不退转。后应学至心礼我地藏菩萨摩诃萨因即立愿。愿令十方一切众生速得除灭恶业重罪离诸障碍资生众具悉皆充足。如是礼已。随所有香华等当修供养。修供养者。仰念一切佛法僧宝。体常遍满无所不在。愿令此香华等同法性普熏一切诸佛刹土施作佛事。又念十方一切供具无时不有。我今当以十方所有一切种种香华璎珞幢幡宝盖诸珍妙饰种种音乐灯明烛火饮食衣服卧具汤药。乃至十方所有一切种种庄严供养之具。忆想遥拟普共众生奉献供养。当念一切世界中有修供养者。我今<a href=\"/remen/suixi.html\" class=\"keylink\" target=\"_blank\">随喜</a>。若未修供养者。愿得开导令修供养。又愿我身速能遍至一切刹土。于一切佛法僧所。各以一切种庄严供养之具。共一切众生等持奉献。供养一切诸佛法身色身<a href=\"/remen/sheli.html\" class=\"keylink\" target=\"_blank\">舍利</a>形像浮图庙塔一切佛事。供养一切所有法藏及<a href=\"/remen/shuofa.html\" class=\"keylink\" target=\"_blank\">说法</a>处。供养一切贤圣僧众。愿共一切众生修行如是供养已。渐得成就<a href=\"/remen/liuboluomi.html\" class=\"keylink\" target=\"_blank\">六波罗蜜</a>四无量心。深知一切法本来寂静无生无灭一味平等。离念清净毕竟<a href=\"/remen/yuanman.html\" class=\"keylink\" target=\"_blank\">圆满</a>。又应别复系心供养我地藏菩萨摩诃萨。次当称名若默诵念一心告言南无地藏菩萨摩诃萨。如是称名。满足至千经千念已。而作是言。地藏菩萨摩诃萨。大慈大悲唯愿护念。我及一切众生速除诸障增长净信。令今所观称实相应。作此语已。然后手执木轮。于净物上而傍掷之。如是欲自观法。若欲观他皆亦如是。应知占其轮相者。随所现业悉应一一谛观思验。或纯具十善。或纯具十恶。或善恶交杂。或纯善不具。或纯恶不具。如是业因种类不同。习气<a href=\"/remen/guobao.html\" class=\"keylink\" target=\"_blank\">果报</a>各各别异。如佛世尊余处广说。应当忆念思惟观察所现业种与今世果报所经。苦乐吉凶等事。及<a href=\"/remen/fannao.html\" class=\"keylink\" target=\"_blank\">烦恼</a>业习。得相当者名为相应。若不相当者谓不至心名虚谬也。若占轮相。其善恶业俱不现者。此人已证无漏智心专求出离。不复乐受世间果报。诸有漏业展转微弱更不增长。是故不现。又纯善不具纯恶不具者。此二种人善恶之业所有不现者。皆是微弱未能牵果。是故不现。若当来世。佛诸弟子已占善恶果报得相应者。于五欲众具得称意时。勿当自纵以起放逸。即应思念。由我宿世如是善业故今获此报。我今乃可转。更进修不应休止。若遭众厄种种衰恼不吉之事。扰乱忧怖不称意时。应当甘受无令疑悔退修善业。即当思念但由我宿世造如是恶业故今获此报。我今应当悔彼恶业专修对治及修余善无得止住。<a href=\"/remen/xiedai.html\" class=\"keylink\" target=\"_blank\">懈怠</a>放逸转更增集种种苦聚。是名占察初轮相法。善男子。若欲占察过去往昔集业久近所作强弱大小差别者。当复刻木为三轮。以身口意各主一轮书字记之。又于轮正中一面书一画。令粗长使彻畔。次第二面书一画。令细短使不至畔。次第三面作一傍刻如画令其粗深。次第四面亦作傍刻令使细浅。当知善业庄严犹如画饰恶业衰害犹如损刻。其画长大者。显示积善来久行业猛利所作增上。其画细短者。显示积善来近始习基钝所作微薄。其刻粗深者。显示习恶来久所作增上余殃。亦厚其刻细浅者。显示退善来近始习恶法所作之业未至增上。或虽起重恶已曾改悔。此谓小恶。善男子。若占初轮相者。但知宿世所造之业善恶差别。而不能知积习久近所作之业强弱大小。是故须占第二轮相。若占第二轮相者。当依初轮相中所现之业。若属身者掷身轮相。若属口者掷口轮相。若属意者掷意轮相。不得以此三轮之相一掷通占。应当随业主念一一善恶依所属轮别掷占之</p><p>复次若占初轮相中唯得身之善。于此第二轮相中。得身恶者谓无至心不得相应名虚谬也。又复不相应者。谓占初轮相中得不杀业。及得偷盗业意先主观不杀业。而于第二轮相中。得身恶者名不相应</p><p>复次若观现在从生以来不乐杀业。无造杀罪但意主杀业。而于此第二轮相中。得身大恶者。谓名不相应。自余口意中业不相应义亦如是。应知善男子。若未来世诸众生等。欲求度脱生老病死。始学发心修习禅定<a href=\"/remen/wuxiang.html\" class=\"keylink\" target=\"_blank\">无相</a><a href=\"/remen/zhihui.html\" class=\"keylink\" target=\"_blank\">智慧</a>者。应当先观宿世所作恶业多少及以轻重。若恶业多厚者。不得即学禅定智慧。应当先修<a href=\"/remen/chanhui.html\" class=\"keylink\" target=\"_blank\">忏悔</a>之法。所以者何。此人宿习恶心猛利故。于今现在。必多造恶毁犯重禁。以犯重禁故。若不忏悔。令其清净而修禅定智慧者。则多有障碍不能克获。或失心错乱。或外邪所恼。或纳受邪法增长恶见。是故当先修忏悔法。若戒根清净。及宿世重罪得微薄者。则离诸障。善男子。欲修忏悔法者。当住静处随力所能庄严一室内置佛事及安经法悬缯幡盖求集香华以修供养。澡沐身体及洗衣服勿令臭秽。于昼日分在此室内。三时称名。一心敬礼过去七佛及五十三佛。次随十方面一一总归拟心。遍礼一切诸佛所有色身舍利形像浮图庙塔一切佛事。次复总礼十方三世所有诸佛。又当拟心遍礼十方一切法藏。次当拟心遍礼十方一切贤圣。然后更别称名。礼我地藏菩萨摩诃萨。如是礼已应当说所作罪一心仰告</p><p>唯愿十方诸大慈尊证知护念。我今忏悔不复更造。愿我及一切众生。速得除灭<a href=\"/remen/wuliangjie.html\" class=\"keylink\" target=\"_blank\">无量劫</a>来十恶四重五逆颠倒谤毁三宝一阐提罪。复应思惟如是罪性。但从虚妄颠倒心起无有定实。而可得者本唯空寂。愿我及一切众生。速达心本永灭罪根。次应复发劝请之愿。愿令十方一切菩萨未成正觉者。愿速成正觉。若已成正觉者。愿<a href=\"/remen/changzhu.html\" class=\"keylink\" target=\"_blank\">常住</a>在世转正法轮不入<a href=\"/remen/niepan.html\" class=\"keylink\" target=\"_blank\">涅槃</a>。次当复发随喜之愿。愿我及一切众生。毕竟永舍嫉妒之心。于三世中一切刹土。所有修学一切功德。及成就者悉皆随喜。次当复发<a href=\"/remen/huixiang.html\" class=\"keylink\" target=\"_blank\">回向</a>之愿。愿我所修一切功德。资益一切诸众生等。同趣佛智至涅槃城。如是发回向愿已。复往余静室端坐一心。若称诵若默念我之名号。当减省睡眠若惛盖多者。应于道场室中旋绕诵念。次至夜分时。若有灯烛光明事者。亦应三时恭敬供养悔过发愿。若不能办光明事者。应当直在余静室中一心诵念。日日如是行忏悔法勿令懈废。若人宿世远有善基。暂时遇恶因缘而造恶法。罪障轻微其心猛利意力强者。经七日后。即得清净除诸障碍。如是众生等业有厚薄。诸根利钝差别无量。或经二七日后而得清净。或经三七日。乃至或经七七日后而得清净。若过去现在俱有增上种种重罪者。或经百日而得清净。或经二百日。乃至或经千日而得清净。若极钝根罪障最重者。但当能发勇猛之心不顾惜身命想。常勤称念昼夜旋绕。减省睡眠礼忏发愿。乐修供养不懈不废。乃至失命要不休退。如是<a href=\"/remen/jingjin.html\" class=\"keylink\" target=\"_blank\">精进</a>。于千日中必获清净。善男子。若欲知得清净相者。从始修行过七日后。应当日日于晨朝旦。以第二轮相具安手中频三掷之。若身口意皆纯善者。名得清净。如是未来诸众生等能修行忏悔者。从先过去久远以来。于佛法中各曾习善。随其所修何等功德。业有厚薄种种别异。是故彼等得清净时相亦不同。或有众生得三业纯善时。不即更得诸余好相。或有众生得三业善相时。于一日一夜中。复见光明遍满其室。或闻殊特异好香气身意快然。或作善梦。梦中见佛色身来为作证。手摩其头叹言善哉。汝今清净我来证汝。或梦见菩萨身来为作证。或梦见佛形像放光而为作证。若人未得三业善相。但先见闻如此诸事者。则为虚妄诳惑诈伪非善相也。若人曾有出世善基摄心猛利者。我于尔时随所应度而为现身放大慈光。令彼安隐离诸疑怖。或示神通种种变化。或复令彼自忆宿命所迳之事所作善恶。或复随其所乐为说种种深要之法。彼人即时于所向乘得决定信。或渐证获<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/daoguo.html\" class=\"keylink\" target=\"_blank\">道果</a>。复次彼诸众生。若虽未能见我<a href=\"/remen/huashen.html\" class=\"keylink\" target=\"_blank\">化身</a>转变说法。但当学至心使身口意得清净相已。我亦护念令彼众生速得消灭种种障碍。天魔波旬不来破坏。乃至九十五种外道邪师。一切鬼神亦不来乱。所有五盖展转轻微。堪能修习诸禅智慧</p><p>复次若未来世诸众生等。虽不为求禅定智慧出要之道。但遭种种众厄贫穷困苦忧恼逼迫者。亦应恭敬<a href=\"/remen/libai.html\" class=\"keylink\" target=\"_blank\">礼拜</a>供养。悔所作恶恒常发愿。于一切时一切处。勤心称诵我之名号。令其至诚。亦当速脱种种衰恼。舍此命已生于善处</p><p>复次未来之世。若在家若<a href=\"/remen/chujia.html\" class=\"keylink\" target=\"_blank\">出家</a>诸众生等。欲求受清净妙戒。而先已作增上重罪不得受者。亦当如上修忏悔法。令其至心得身口意善相已。即应可受。若彼众生欲习摩诃衍道。求受菩萨根本重戒。及愿总受在家出家一切禁戒。所谓摄<a href=\"/remen/lvyi.html\" class=\"keylink\" target=\"_blank\">律仪</a>戒。摄善法戒。摄化众生戒。而不能得善好戒师广解菩萨法藏先修<a href=\"/remen/xingzhe.html\" class=\"keylink\" target=\"_blank\">行者</a>。应当至心于道场内恭敬供养。仰告十方诸佛菩萨请为师证。一心立愿称辩戒相。先说十根本重戒。次当总举三种戒聚自誓而受。此亦得戒。复次未来世诸众生等。欲求出家及已出家。若不能得善好戒师及清净僧众。其心疑惑不得如法受于禁戒者。但能学发无上道心。亦令身口意得清净已。其未出家者。应当剃发被服法衣如上立愿。自誓而受菩萨律仪三种戒聚。则名具获波罗提木叉。出家之戒名为比丘比丘尼。即应推求声闻<a href=\"/remen/lvzang.html\" class=\"keylink\" target=\"_blank\">律藏</a>。及菩萨所习摩德勒伽藏。受持读诵观察修行。若虽出家而其年未满二十者。应当先誓愿受十根本戒。及受<a href=\"/remen/shani.html\" class=\"keylink\" target=\"_blank\">沙弥</a>沙弥尼所有别戒。既<a href=\"/remen/shoujie.html\" class=\"keylink\" target=\"_blank\">受戒</a>已亦名沙弥沙弥尼。即应亲近供养给侍先旧出家学大乘心具受戒者。求为依止之师。请问教戒修行威仪。如沙弥沙弥尼法。若不能值如是之人。唯当亲近菩萨所修摩德勒伽藏。读诵思惟观察修行。殷勤供养佛法僧宝。若沙弥尼年已十八者。亦当自誓受毗尼藏中式叉摩那六戒之法。及遍学比丘尼一切戒聚。其年若满二十时。乃可如上总受菩萨三种戒聚。然后得名比丘尼。若彼众生虽学忏悔。不能至心不获善相者。设作受相不名得戒</p><p>尔时坚净信菩萨摩诃萨问地藏菩萨摩诃萨言。所说至心者。差别有几种。何等至心能获善相。地藏菩萨摩诃萨言。善男子。我所说至心者。略有二种。何等为二。一者初始学习求愿至心。二者摄意专精。成就勇猛相应至心。得此第二至心者能获善相。此第二至心。复有下中上三种差别。何等为三。一者一心。所谓系想不乱心住了了。二者勇猛心。所谓专求不懈不顾身命。三者深心。所谓与<a href=\"/remen/faxiang.html\" class=\"keylink\" target=\"_blank\">法相</a>应究竟不退。若人修习此忏悔法。乃至不得下至心者。终不能获清净善相。是名说占第二轮法。善男子。若欲占察三世中受报差别者。当复刻木为六轮。于此六轮。以一二三四五六七八九十十一十二十三十四十五十六十七十八等数书字记之。一数主一面各书三面。令数次第不错不乱。当知如此诸数。皆从一数而起。以一为本。如是数相者。显示一切众生六根之聚。皆从如来藏<a href=\"/remen/zixing.html\" class=\"keylink\" target=\"_blank\">自性</a>清净心一实境界而起。依一实境界以之为本。所谓依一实境界故。有彼无明不了一法界。谬念思惟现妄境界。分别取着集业因缘。生眼耳鼻舌身意等六根。以依内六根故。对外色声香味触法等六尘。起眼耳鼻舌身意等六识。以依六识故。于色声香味触法中。起违想顺想非违非顺等想。生十八种受。若未来世佛诸弟子。于三世中所受果报欲使决疑意者。应当三掷此第三轮相占计合数。依数观之以定善恶。如是所观三世果报善恶之相。有一百八十九种。何等为一百八十九种。一者求上乘得不退。二者所求果现当证。三者求中乘得不退。四者求下乘得不退。五者求神通得成就。六者修四梵得成就。七者修世禅得成就。八者所欲受得妙戒。九者所曾受得戒具。十者求上乘未住信。十一者求中乘未住信。十二者求下乘未住信。十三者所观人为善友。十四者随所闻是正信。十五者所观人为恶友。十六者随所闻非正教。十七者所观人有实德。十八者所观人无实德。十九者所观义不错谬。二十者所观义是错谬。二十一者有所诵不错谬。二十二者有所诵是错谬。二十三者所修行不错谬。二十四者所见闻是善相。二十五者有所证为正实。二十六者有所学是错谬。二十七者所见闻非善相。二十八者有所证非正法。二十九者有所获邪神持。三十者所能说邪智辩。三十一者所玄知非人力。三十二者应先习观智道。三十三者应先习禅定道。三十四者观所学无障碍。三十五者观所学是所宜。三十六者观所学非所宜。三十七者观所学是宿习。三十八者观所学非宿习。三十九者观所学善增长。四十者观所学方便少。四十一者观所学无进趣。四十二者所求果现未得。四十三者求出家当得去。四十四者求闻法得教示。四十五者求经卷得读诵。四十六者观所作是魔事。四十七者观所作事成就。四十八者观所作事不成。四十九者求大富财盈满。五十者求官位当得获。五十一者求<a href=\"/remen/shouming.html\" class=\"keylink\" target=\"_blank\">寿命</a>得延年。五十二者求世仙当得获。五十三者观学问多所达。五十四者观学问少所达。五十五者求师友得如意。五十六者求弟子得如意。五十七者求父母得如意。五十八者求男女得如意。五十九者求妻妾得如意。六十者求同伴得如意。六十一者观所虑得和合。六十二者所观人心怀恚。六十三者求无恨得<a href=\"/remen/huanxi.html\" class=\"keylink\" target=\"_blank\">欢喜</a>。六十四者求和合得如意。六十五者所观人心欢喜。六十六者所思人得会见。六十七者所思人不复会。六十八者所请唤得来集。六十九者所憎恶得离之。七十者所爱敬得近之。七十一者观欲聚得和集。七十二者观欲聚不和集。七十三者所请唤不得来。七十四者所期人必当至。七十五者所期人住不来。七十六者所观人得安吉。七十七者所观人不安吉。七十八者所观人已无身。七十九者所望见得睹之。八十者所求觅得见之。八十一者求所闻得吉语。八十二者所求见不如意。八十三者观所疑即为实。八十四者观所疑为不实。八十五者所观人不和合。八十六者求佛事当得获。八十七者求供具当得获。八十八者求资生得如意。八十九者求资生少得获。九十者有所求皆当得。九十一者有所求皆不得。九十二者有所求少得获。九十三者有所求得如意。九十四者有所求速当得。九十五者有所求久当得。九十六者有所求而损失。九十七者有所求得吉利。九十八者有所求而受苦。九十九者观所失求当得。一百者当所失永不得。一百一者观所失自还得。一百二者求离厄得脱难。一百三者求离病得除愈。一百四者观所去无障碍。一百五者观所去有障碍。一百六者观所住得安止。一百七者观所住不得安。一百八者所向处得安快。一百九者所向处有厄难。一百一十者所向处为魔网。一百一十一者所向处难开化。一百一十二者所向处可开化。一百一十三者所向处自获利。一百一十四者所游路无恼害。一百一十五者所游路有恼害。一百一十六者君民恶饥馑起。一百一十七者君民恶多疾疫。一百一十八者君民好国丰乐。一百一十九者君无道国灾乱。一百二十者君修德灾乱灭。一百二十一者君行恶国将破。一百二十二者君修善国还立。一百二十三者观所避得度难。一百二十四者观所避不脱难。一百二十五者所住处众安隐。一百二十六者所住处有障难。一百二十七者所依聚众不安。一百二十八者闲静处无诸难。一百二十九者观怪异无损害。一百三十者观怪异有损害。一百三十一者观怪异精进安。一百三十二者观所梦无损害。一百三十三者观所梦有所损。一百三十四者观所梦精进安。一百三十五者观所梦为吉利。一百三十六者观障乱速得离。一百三十七者观障乱渐得离。一百三十八者观障乱不能离。一百三十九者观障乱一心除。一百四十者观所难速得脱。一百四十一者观所难久得脱。一百四十二者观所难受哀恼。一百四十三者观所难精进脱。一百四十四者观所难命当尽。一百四十五者观所患大不调。一百四十六者观所患非人恼。一百四十七者观所患合非人。一百四十八者观所患可疗治。一百四十九者观所患难疗治。一百五十者观所患精进差。一百五十一者观所患久长苦。一百五十二者观所患自当差。一百五十三者所向医堪能治。一百五十四者观所疗是对治。一百五十五者所服药当得力。一百五十六者观所患得除愈。一百五十七者所向医不能治。一百五十八者观所疗非对治。一百五十九者所服药不得力。一百六十者观所患命当尽。一百六十一者从<a href=\"/remen/diyu.html\" class=\"keylink\" target=\"_blank\">地狱</a>道中来。一百六十二者从<a href=\"/remen/chushengdao.html\" class=\"keylink\" target=\"_blank\">畜生道</a>中来。一百六十三者从饿鬼道中来。一百六十四者从阿修罗道中来。一百六十五者从人道中而来。一百六十六者从天道中而来。一百六十七者从在家中而来。一百六十八者从出家中而来。一百六十九者曾值佛供养来。一百七十者曾亲供养贤圣来。一百七十一者曾得闻深法来。一百七十二者舍身已入地狱。一百七十三者舍身已作畜生。一百七十四者舍身已作饿鬼。一百七十五者舍身已作阿修罗。一百七十六者舍身已生人道。一百七十七者舍身已为人王。一百七十八者舍身已生天道。一百七十九者舍身已为天王。一百八十者舍身已闻深法。一百八十一者舍身已得出家。一百八十二者舍身已值圣僧。一百八十三者舍身已生兜率天。一百八十四者舍身已生净佛国。一百八十五者舍身已寻见佛。一百八十六者舍身已住下乘。一百八十七者舍身已住中乘。一百八十八者舍身已获果证。一百八十九者舍身已住上乘</p><p>善男子。是名一百八十九种善恶果报差别之相。如此占法随心所观主念之事。若数合与意相当者。无有乖错。若其所掷所合之数。与心所观主念之事不相当者谓不至心。名为虚谬。其有三掷而皆无所现者。此人则名已得无所得也。复次善男子。若自发意观于他人所受果报事亦同尔。若有他人不能自占。而来求请欲使占者。应当筹量观察自心。不贪世间内意清净。然后乃可如上归敬修行供养。至心发愿而为占察。不应贪求世间名利。如行师道以自妨乱。又若内心不清净者。设令占察而不相当。但为虚谬耳。复次若未来世诸众生等。一切所占不获吉善所求不得。种种忧虑逼恼怖惧时。应当昼夜常勤诵念我之名字。若能至心者所占则吉。所求皆获现离衰恼</p><p>占察善恶业报经卷上</p><p>占察善恶业报经 卷下 (出六根聚经中)</p><p>天竺三藏菩提灯译</p><p>尔时坚净信菩萨摩诃萨问地藏菩萨摩诃萨言。云何开示求向大乘者进趣方便。地藏菩萨摩诃萨言。善男子。若有众生欲向大乘者。应当先知最初所行根本之业。其最初所行根本业者。所谓依止一实境界。以修信解。因信解力增长故。速疾得入菩萨种性。所言一实境界者。谓众生心体从本以来不生不灭自性清净无障无碍。犹如<a href=\"/remen/xukong.html\" class=\"keylink\" target=\"_blank\">虚空</a>离分别故。平等普遍无所不至。圆满十方究竟一相。无二无别不变不异无增无减。以一切众生心一切声闻辟支<a href=\"/remen/foxin.html\" class=\"keylink\" target=\"_blank\">佛心</a>一切菩萨心一切诸佛心皆同不生不灭无染寂静真如相故。所以者何。一切有心起分别者。犹如幻化无有定实。所谓识受想行忆念缘虑觉知等种种心数。非青非黄非赤非白。亦非杂色。无有长短方圆大小。乃至尽于十方虚空一切世界求心形状。无一区分而可得者。但以众生无明痴闇熏习因缘。现妄境界令生念着。所谓此心不能自知。妄自谓有。起觉知想计我我所。而实无有觉知之想。以此妄心毕竟无体不可见故。若无觉知能分别者。则无十方三世一切境界差别之相。以一切法皆不能自有。但依妄心分别故有。所谓一切境界各各不同。自念为有。知此为自知彼为他。是故一切法不能自有则无别异。唯依妄心不知不了。内自无故。谓有前外境界妄生种种法想。谓有谓无谓彼谓此。谓是谓非谓好谓恶。乃至妄生无量无边法想。当如是知。一切诸法皆从<a href=\"/remen/wangxiang.html\" class=\"keylink\" target=\"_blank\">妄想</a>生。依妄心为本。然此妄心无自相故。亦依境界而有。所谓缘念觉知前境界故。说名为心。又此妄心与前境界。虽俱相依起无先后。而此妄心能为一切境界原主。所以者何。谓依妄心不了法界一相故。说心有无明。依无明力因故现妄境界。亦依无明灭故一切境界灭。非依一切境界自不了故。说境界有无明。亦非依境界故生于无明。以一切诸佛于一切境界不生无明故。又复不依境界灭故。无明心灭。以一切境界从本已来体性自灭未曾有故。因如此义。是故但说一切诸法依心为本。当知一切诸法悉名为心。以义体不异为心所摄故。又一切诸法从心所起。与心作相和合而有。共生共灭同无有住。以一切境界但随心所缘念念相续故。而得住持暂时为有。如是所说心义者。有二种相。何等为二。一者心内相。二者心外相。心内相者。复有二种。云何为二。一者真。二者妄。所言真者。谓心体本相如如不异。清净圆满无障无碍微密难见。以遍一切处常恒不坏建立生长一切法故。所言妄者。谓起念分别觉知缘虑忆想等事。虽复相续能生一切种种境界。而内虚伪无有真实不可见故。所言心外相者。谓一切诸法种种境界等随有所念境界现前故。知有内心及外心差别。如是当知。内妄想者为因为体。外妄相者为果为用。依如此等义。是故我说一切诸法悉名为心。又复当知。心外相者。如梦所见种种境界。<a href=\"/remen/weixin.html\" class=\"keylink\" target=\"_blank\">唯心</a>想作无实外事。一切境界悉亦如是。以皆依无明识梦所见妄想作故。复次应知。内心念念不住故。所见所缘一切境界。亦随心念念不住。所谓心生故种种法生。心灭故种种法灭而生灭相但有名字实不可得。以心不往至于境界。境界亦不来至于心。如镜中像无来无去。是故一切法求生灭定相了不可得。所谓一切法毕竟无体。本来常空实不生灭故。如是一切法实不生灭者。则无一切境界差别之相。寂静一味名为真如第一义谛自性清净心。彼自性清净心湛然圆满。以无分别相故。无分别相者。于一切处无所不在。无所不在者。以能依持建立一切法故。复次彼心名如来藏。所谓具足无量无边不可思议无漏清净功德之业。以诸佛法身从无始本际来。无障无碍自在不灭。一切现化种种功业。恒常炽然未曾休息。所谓遍一切世界皆示作业。种种化益故。以一<a href=\"/remen/foshen.html\" class=\"keylink\" target=\"_blank\">佛身</a>即是一切诸佛身一切诸佛身即是一佛身。所有作业亦皆共一。所谓无分别相。不念彼此平等无二。以依一法性而有作业同。自然化体无别异故。如是诸佛法身遍一切处。圆满不动故。随诸众<a href=\"/remen/shengsi.html\" class=\"keylink\" target=\"_blank\">生死</a>此生彼恒为作依。譬如虚空悉能容受一切色像种种形类。以一切色像。种种形类皆依虚空而有。建立生长住虚空中。为虚空处所摄。以虚空为体。无有能出虚空界分者。当知色像之中虚空之界不可毁灭。色像终坏时还归虚空。而虚空本界无增无减不动不变。诸佛法身亦复如是。悉能容受一切众生种种果报。以一切众生种种果报皆依诸佛法身而有。建立生长住法身中。为法身处所摄。以法身为体。无有能出法身界分者。当知一切众生身中诸佛法身亦不可毁灭。若烦恼断坏时还归法身。而法身本界无增无减不动不变。但从无始世来与无明心俱。痴闇因缘熏习力故现妄境界。以依妄境界熏习因缘故。起妄想相应心计我我所。造集诸业受生死苦。说彼法身名为众生。若如是众生中法身熏习而有力者。烦恼渐薄能厌世间求涅槃道。信归一实修六波罗蜜等一切菩提分法。名为菩萨。若如是菩萨中修行一切善法满足究竟得离无明睡者。转名为佛。当知如是众生菩萨佛等。但依世间假名言说故有差别。而法身之体毕竟平等无有异相。善男子。是名略说一实境界义。若欲依一实境界修信解者。应当学习二种观道。何等为二。一者唯<a href=\"/remen/xinshi.html%09\" class=\"keylink\" target=\"_blank\">心识</a>观。二者真如实观。学惟心识观者。所谓于一切时一切处。随身口意所有作业。悉当观察知唯是心。乃至一切境界若心住念皆当察知。勿令使心无记攀缘不<a href=\"/remen/zijue.html\" class=\"keylink\" target=\"_blank\">自觉</a>知。于念念间悉应观察。随心有所缘念。还当使心随逐彼念令心自知。知己内心自生想念。非一切境界有念有分别也。所谓内心自生长短好恶是非得失衰利有无等见无量诸想。而一切境界未曾有想起于分别。当知一切境界自无分别想故。即自非长非短非好非恶。乃至非有非无离一切相。如是观察一切法唯心想生。若使离心则无一法一想而能自见有差别也。当应如是守记内心知唯<a href=\"/remen/wangnian.html\" class=\"keylink\" target=\"_blank\">妄念</a>无实境界勿令休废。是名修学唯心识观。若心无记不知自心念者。即谓有前境界。不名唯心识观。又守记内心者。则知贪想嗔想及愚痴邪见想。知善知不善知无记知心劳虑种种诸苦。若于坐时随心所缘。念念观知唯心生灭。譬如水流灯炎无暂时住。从是当得色寂<a href=\"/remen/sanmei.html\" class=\"keylink\" target=\"_blank\">三昧</a>。得此三昧已。次应学习信奢摩他观心。及信毗婆舍那观心。习信奢摩他观心者。思惟内心不可见相圆满不动无来无去。本性不生离分别故。习信毗婆舍那观心者。想见内外色随心生随心灭。乃至习想见佛色身。亦复如是。随心生随心灭。如幻如化。如水中月。如镜中像。非心不离心。非来非不来。非去非不去。非生非不生。非作非不作。善男子。若能习信此二观心者。速得趣会一乘之道。当知如是唯心识观。名为最上智慧之门。所谓能令其心猛利长信解力疾入空义。得发无上大菩提心故。若学习真如实观者。思惟心性无生无灭。不住见闻觉知。永离一切分别之想。渐渐能过空处识处无少处非想非非想处等定境界相。得相似空三昧。得相似空三昧时。识想受行粗分别相不现在前。从此修学为善知识大慈悲者守护长养。是故离诸障碍勤修不废。展转能入心寂三昧。得是三昧已。即复能入一行三昧。入是一行三昧已。见佛无数发深广行。心住坚信位。所谓于奢摩他毗婆舍那二种观道。决定信解能决定向。随所修学世间诸禅三昧之业。无所乐着。乃至遍修一切善根菩提分法。于生死中无所怯畏不乐二乘以依能习向二观心。最妙巧便众智所依行根本故。复次修学如上信解者。人有二种。何等为二。一者利根。二者钝根。其利根者。先已能知一切外诸境界唯心所作虚诳不实如梦如幻等。决定无有疑虑。阴盖轻微散乱心少。如是等人。即应学习真如实观。其钝根者。先未能知一切外诸境界悉唯是心虚诳不实故。染着情厚盖障数起心难调伏。应当先学唯心识观。若人虽学如是信解。而善根业薄未能进趣。诸恶烦恼不得渐伏。其心疑怯畏堕三恶道生八难处。畏不常值佛菩萨等。不得供养听受正法。畏菩提信难可成就。有如此疑怖及种种障碍等者。应于一切时一切处。常勤诵念我之名字。若得一心善根增长其意猛利。当观我法身及一切诸佛法身。与己自身体性平等。无二无别不生不灭。常乐我净功德圆满。是可归依。又复观察己身心相无常苦无我不净如幻如化。是可厌离。若能修学如是观者。速得增长净信之心。所有诸障渐渐损减。何以故。此人名为学习闻我名者。亦能学习闻十方诸佛名者。名为学至心礼拜供养我者。亦能学至心礼拜供养十方诸佛者。名为学闻大乘深经者。名为学执持书写供养恭敬大乘深经者。名为学受持读诵大乘深经者。名为学远离邪见于深正义中不堕谤者。名为于究竟甚深第一实义中学信解者。名为能除诸罪障者。名为当得无量功德聚者。此人舍身终不堕恶道八难之处。还闻正法习信修行。亦能随愿<a href=\"/remen/wangsheng.html\" class=\"keylink\" target=\"_blank\">往生</a>他方净佛国土。复次若人欲生他方现在净国者。应当随彼世界佛之名字。专意诵念一心不乱如上观察者。决定得生彼佛净国。善根增长速获不退。当知如上一心系念思惟诸佛平等法身。一切善根中其业最胜。所谓勤修习者。渐渐能向一行三昧。若到一行三昧者。则成广大微妙行心。名得相似无生法忍。以能得闻我名字故。亦能得闻十方诸佛名字故。以能至心礼拜供养我故。亦能至心礼拜供养十方诸佛故。以能得闻大乘深经故。能执持书写供养恭敬大乘深经故。能受持读诵大乘深经故。能于究竟甚深第一实义中。不生怖畏远离诽谤。得<a href=\"/remen/zhengjian.html\" class=\"keylink\" target=\"_blank\">正见</a>心能信解故。决定除灭诸罪障故。现证无量功德聚故。所以者何。谓无分别菩提心寂静智现起发方便业种种愿行故。能闻我名者。谓得决定信利益行故。乃至一切所能者。皆得不退一乘因故。若杂乱垢心。虽复称诵我之名字。而不名为闻。以不能生决定信解。但获世间善报。不得广大深妙利益。如是杂乱垢心。随其所修一切诸善。皆不能得深大利益。善男子。当知如上勤心修学无相禅者。不久能获深大利益。渐次作佛。深大利益者。所谓得入坚信之位。成就信忍故。入坚法位。成就顺忍故。入正真位。成就无生忍故。又成就信忍者。能作如来种性故。成就顺忍者。能解如来行故。成就无生忍者。得如来业故。渐次作佛者。略说有四种。何等为四。一者信满法故作佛。所谓依种性地决定信诸法不生不灭清净平等无可愿求故。二者解满法故作佛。所谓依解行地深解法性知如来业无造无作于生死涅槃不起二想心无所怖故。三者证满法故作佛。所谓依净心地以得无分别寂静法智及不思议自然之业无求想故。四者一切功<a href=\"/remen/dexing.html\" class=\"keylink\" target=\"_blank\">德行</a>满足故作佛。所谓依究竟菩萨地能除一切诸障无明梦尽故。复次当知若修学世间有相禅者有三种。何等为三。一者无方便信解力故。贪受诸禅三昧功德而生憍慢。为禅所缚退求世间。二者无方便信解力故。依禅发起偏厌离行。怖怯生死退堕二乘。三者有方便信解力。所谓依止一实境界。习近奢摩他毗婆舍那二种观道故。能信解一切法唯心想生如梦如幻等。虽获世间诸禅功德而不坚着。不复退求三有之果。又信知生死即涅槃故。亦不怖怯退求二乘。如是修学一切诸禅三昧法者。当知有十种次第相门。具足摄取禅定之业。能令学者成就相应不错不谬。何等为十。一者摄念方便相。二者欲住境界相。三者初住境界分明了了知出知入相。四者善住境界得坚固相。五者所作思惟方便勇猛转求进趣相。六者渐得调顺称心喜乐除疑信解自安慰相。七者克获胜进意所专者少分相应觉知利益相。八者转修增明所习坚固得胜功德对治成就相。九者随心有所念作外现功德如意相应不错不谬相。十者若更异修依前所得而起方便次第成就出入随心超越自在相。是名十种次第相门摄修禅定之业</p><p>尔时坚净信菩萨摩诃萨问地藏菩萨摩诃萨言。汝云何巧说深法能令众生得离怯弱。地藏菩萨摩诃萨言。善男子。当知初学发意求向大乘未得信心者。于无上道甚深之法喜生疑怯。我常以方便宣显实义。而安慰之令离怯弱。是故号我为善安慰说者。云何安慰。所谓钝根小心众生。闻无上道最胜最妙。意虽贪乐发心愿向而复思念求无上道者。要须积功广极难行苦行自度度他。劫数长远于生死中久受勤苦方乃得获。以是之故心生怯弱。我即为说真实之义。所谓一切诸法本性自空。毕竟无我无作无受。无自无他。无行无到。无有方所。亦无过去现在未来。乃至为说十八空等。无有生死涅槃一切诸法定实之相而可得者。又复为说一切诸法如幻如化如水中月如镜中像如乾闼婆城如空谷响如阳焰如泡如露如灯如目[目*壹]如梦如电如云。烦恼生死性甚微弱易可令灭。又烦恼生死毕竟无体求不可得。本来不生实更无灭。自性寂静即是涅槃。如此所说能破一切诸见。损自身心执着想故得离怯弱。复有众生不解如来言说旨意故而生怯弱。当知如来言说旨意者。所谓如来见彼一实境界故。究竟得离生老病死众恶之法。证彼法身常恒清凉不变异等无量功德聚。复能了了见一切众生身中皆有如是真实微妙清净功德。而为无明闇染之所覆障。长夜恒受生老病死无量众苦。如来于此起大慈悲意。欲令使一切众生离于众苦同获法身第一义乐。而彼法身是无分别离念之法。唯有能灭虚妄识想不起念着乃所应得。但一切众生。常乐分别取着诸法。以颠倒妄想故而受生死。是故如来为欲令彼离于分别执着想故。说一切世间法毕竟体空无所有。乃至一切出世间法。亦毕竟体空无所有。若广说者如十八空。如是显示一切诸法皆不离菩提体。菩提体者。非有非无。非非有非非无。非有无俱。非一非异。非非一非非异。非一异俱。乃至毕竟无有一相而可得者。以离一切相故。离一切相者。所谓不可依言说取。以菩提法中无有受言说者。及无能言说者故。又不可依心念知。以菩提法中无有能取可取。无自无他离分别相故。若有分别想者。则为虚伪不名相应。如是等说钝根众生不能解者。谓无上道如来法身。但唯空法一向毕竟而无所有。其心怯弱畏堕无所得中。或生断灭想作增减见。转起诽谤自轻轻他。我即为说如来法身自性不空有真实体。具足无量清净功业。从无始世来自然圆满非修非作。乃至一切众生身中亦皆具足。不变不异无增无减。如是等说能除怯弱。是名安慰。又复愚痴坚执众生。闻如是等说亦生怯弱。以取如来法身本来满足非修非作相故。起无所得想而生怯弱。或计自然堕邪倒见。我即为说修行一切善法增长满足生如来色身得无量功德清净果报。如此等说今离怯弱。是为安慰。而我所说甚深之义。真实相应无有诸过。以离相违说故。云何知离相违相。所谓如来法身中。虽复无有言说境界离心想念非空非不空。乃至无一切相不可依言说示。而据世谛幻化因缘。假名法中相待相对。即可方便显示而说。以彼法身性实无分别离自相离他相无空无不空乃至远离一切诸相故。说彼法体为毕竟空无所有。以离心分别想念。则尽无一相而能自见自知为有。是故空义决定真实相应不谬</p><p>复次即彼空义中。以离分别妄想心念故。则尽毕竟无有一相而可空者。以唯有真实故即为不空。所谓离识想故。无有一切虚伪之相。毕竟常恒不变不异。以更元一相可坏可灭离增减故。又彼无分别实体之处。从无始世来具无量功德自然之业。成就相应不离不脱故。说为不空。如是实体功德之聚。一切众生虽复有之但为无明曀覆障故。而不知见。不能克获功德利益。与无莫异。说名未有以不知见彼法体故。所有功德利益之业。非彼众生所能受用。不名属彼。唯依遍修一切善法。对治诸障见彼法身。然后克获功德利益。是故说修一切善法生如来色身智身。善男子。如我所说甚深之义。决定真实离相违过。当如是知。尔时地藏菩萨摩诃萨说如此等殊胜方便深要法门时。有十万亿众生发阿耨多罗三藐三菩提心。住坚信位。复有九万八千菩萨得无生法忍。一切大众各以天香花供养于佛。及供养地藏菩萨摩诃萨。尔时佛告诸大众言。汝等各各应当受持此法门。随所住处广令流布。所以者何。如此法门甚为难值。能大利益。若人得闻彼地藏菩萨摩诃萨名号及信其所说者。当知是人速能得离一切所有诸障碍事疾至无上道。于是大众皆同发言。我当受持流布世间不敢令忘。尔时坚净信菩萨摩诃萨白佛言。世尊如是所说六根聚修多罗中名何法门。此法真要我当受持。令未来世普皆得闻。佛告坚净信菩萨摩诃萨言。此法门名为占察善恶业报。亦名消除诸障增长净信。亦名开示求向大乘者进趣方便显出甚深究竟实义。亦名善安慰说令离怯弱速入坚信决定法门。依如是名义汝当受持。佛说此法门名已。一切众会悉皆欢喜。信受奉行</p></div>"
}]