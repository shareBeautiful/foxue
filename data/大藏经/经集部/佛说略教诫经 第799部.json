[{
    "title": "佛说略教诫经 第799部",
    "author": "义净法师 译",
    "html": "<div class=\"B1_text\"><p>佛说略教诫经</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>义净奉 制译</p><p>如是我闻。一时佛在室罗伐城。逝多林给孤独园。与无量苾刍众俱。尔时佛告诸苾刍。汝等当知。于我法中。有少欲知足活命之事。谓我<a href=\"/remen/dizi.html\" class=\"keylink\" target=\"_blank\">弟子</a>。剃发染衣。持钵巡家。乞食自济。<a href=\"/remen/shijian.html\" class=\"keylink\" target=\"_blank\">世间</a>愚人之所轻慢。若有净信。善男子。离俗<a href=\"/remen/chujia.html\" class=\"keylink\" target=\"_blank\">出家</a>。<a href=\"/remen/xiuxing.html\" class=\"keylink\" target=\"_blank\">修行</a>此事。不为王难所逼迫故。不为贼怖负债惊恐不存活故。但为<a href=\"/remen/faxin.html\" class=\"keylink\" target=\"_blank\">发心</a>。于生老病死忧悲苦恼。生厌离故。欲断苦蕴。<a href=\"/remen/fannao.html\" class=\"keylink\" target=\"_blank\">烦恼</a>缠缚。尽其边际。求<a href=\"/remen/jietuo.html\" class=\"keylink\" target=\"_blank\">解脱</a>故。汝等岂非为此事故。而求出家。时诸苾刍白佛言。<a href=\"/remen/shizun.html\" class=\"keylink\" target=\"_blank\">世尊</a>。如是如是。为解脱故。而求出家。汝等苾刍。如有一类<a href=\"/foxue/changshi/153417.html\" class=\"keylink\" target=\"_blank\">罪恶</a>苾刍。虽复出家。性多贪染。于五欲境。深生恋着。或起嗔恚。生恶寻思。心恒放逸。不勤策励。常多<a href=\"/remen/wangnian.html\" class=\"keylink\" target=\"_blank\">妄念</a>。不习定门。攀缘诸境。乐下劣事。不希胜行。终无所获。此之恶人。犹如何等。汝诸苾刍。听说譬喻。如野田中。焚死尸木。两头俱烧。中间秽污。此木不堪聚落中人及野田人之所受用。我今以此。喻彼一类出家<a href=\"/remen/xiedai.html\" class=\"keylink\" target=\"_blank\">懈怠</a>愚痴之人。弃舍俗间诸快乐事。<a href=\"/remen/shamen.html\" class=\"keylink\" target=\"_blank\">沙门</a>义利。复不修习。恒生三种不善思惟。所谓思惟五欲。思惟嗔害。思惟欺诳。此之三种不善思惟。因何而起。当知皆以无明为因。而得生起。身坏命终。堕三恶趣。是故汝等。应勤修习。除断无明。我是大师。汝是弟子。于我教中。要略之事。今为汝说。由大悲故。由哀愍故。为利益故。为胜乐故。如我所说。汝等应修。若在山林兰若树下。或露地。汝可善思不应放逸。勿于后时心生悔恨。如说修行。当得解脱。尔时世尊。说是语已。诸苾刍众。<a href=\"/remen/huanxi.html\" class=\"keylink\" target=\"_blank\">欢喜</a>奉行</p></div>"
}]