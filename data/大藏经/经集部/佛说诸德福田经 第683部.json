[{
    "title": "佛说诸德福田经 第683部",
    "author": "沙门法立、法炬 共译",
    "html": "<div class=\"B1_text\"><p>佛说诸德<a href=\"/remen/futian.html\" class=\"keylink\" target=\"_blank\">福田</a>经</p><p>西晋<a href=\"/remen/shamen.html\" class=\"keylink\" target=\"_blank\">沙门</a>法立法炬共译</p><p>闻如是。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>千二百五十。菩萨万人。大众无数围绕<a href=\"/remen/shuofa.html\" class=\"keylink\" target=\"_blank\">说法</a>。尔时天帝释。与诸欲天子三万二千。各将营从。不可称数。来诣佛所。稽首于地。皆坐一面。尔时天帝。察众坐定。承佛神旨。从坐而起。整服作礼。长跪叉手。白<a href=\"/remen/shizun.html\" class=\"keylink\" target=\"_blank\">世尊</a>曰。欲有所问。唯愿彰演。垂世轨则。佛告天帝。譬如冥室。不求灯火。焉有所见。善哉问矣。吾当为汝分别说之。天帝白佛。夫人种德。欲求影福。岂有良田<a href=\"/remen/guobao.html\" class=\"keylink\" target=\"_blank\">果报</a>无限。种丝发之德本。获无量之福乎。唯愿天尊。敷扬惠训。令此愚曚<a href=\"/remen/fubao.html\" class=\"keylink\" target=\"_blank\">福报</a>无量。天尊叹曰。快哉天帝。开意所问。法无上矣。谛听善思。吾当具演令汝<a href=\"/remen/huanxi.html\" class=\"keylink\" target=\"_blank\">欢喜</a>。天帝大众。受教而听。佛告天帝。众僧之中。有五净德。名曰福田。供之得福。进可<a href=\"/remen/chengfo.html\" class=\"keylink\" target=\"_blank\">成佛</a>。何谓为五。一者<a href=\"/remen/faxin.html\" class=\"keylink\" target=\"_blank\">发心</a>离俗。怀佩道故。二者毁其形好。应法服故。三者永割亲爱。无适莫故。四者委弃躯命。遵众善故。五者志求大乘。欲度人故。以此五德。名曰福田。为良为美。为无早丧。供之得福。难为喻矣。尔时世尊。以偈颂曰</p><p>毁形守志节割爱无所亲</p><p><a href=\"/remen/chujia.html\" class=\"keylink\" target=\"_blank\">出家</a>弘圣道愿度一切人</p><p>五德超世务名曰最福田</p><p><a href=\"/remen/gongyang.html\" class=\"keylink\" target=\"_blank\">供养</a>获永安其福第一尊</p><p>佛告天帝。复有七法。广施名曰福田。<a href=\"/remen/xingzhe.html\" class=\"keylink\" target=\"_blank\">行者</a>得福即生梵天。何谓为七。一者兴立佛图僧房堂阁。二者园果浴池树木清凉。三者常施医药疗救众病。四者作牢坚船济度人民五者安设桥梁过度羸弱。六者近道作井渴乏得饮。七者造作圊厕施便利处。是为七事得梵天福。尔时世尊。以偈颂曰</p><p>起塔立精舍园果施清凉</p><p>病则医药救桥船度人民</p><p>旷路作好井渴乏得安身</p><p>所生食<a href=\"/remen/ganlu.html\" class=\"keylink\" target=\"_blank\">甘露</a>无病常安宁</p><p>造厕施清净除秽致轻悦</p><p>后无便利患莫见秽恶者</p><p>譬如五河流昼夜无休息</p><p>此德亦如斯终得升梵天</p><p>于时座中有一比丘。名曰听聪。闻法欣悦。即从坐起。为佛作礼。长跪叉手。白世尊曰。<a href=\"/\" class=\"keylink\" target=\"_blank\">佛教</a><a href=\"/remen/zhendi.html\" class=\"keylink\" target=\"_blank\">真谛</a>。洪润无量。所以者何。我念<a href=\"/remen/suming.html\" class=\"keylink\" target=\"_blank\">宿命</a>无数世时。生波罗奈国。为长者子。于大道边。作小精舍。床卧浆粮。供给众僧。行路顿乏。亦得止息。缘此<a href=\"/remen/gongde.html\" class=\"keylink\" target=\"_blank\">功德</a>。命终生天为天帝释。下生<a href=\"/remen/shijian.html\" class=\"keylink\" target=\"_blank\">世间</a>为转轮圣王。各三十六反。典领<a href=\"/remen/tianren.html\" class=\"keylink\" target=\"_blank\">天人</a>。足下生毛。蹑虚而游。九十一劫。食福自然。今值世尊。顾临<a href=\"/remen/zhongsheng.html\" class=\"keylink\" target=\"_blank\">众生</a>。蠲我愚浊。安以净慧。<a href=\"/remen/shengsi.html\" class=\"keylink\" target=\"_blank\">生死</a>栽枯。号曰真人。福报诚谛。其为然矣。尔时听聪。以偈颂曰</p><p>惟念过去世供养为轻微</p><p>蒙报历遐劫余福值天师</p><p>净慧断生死痴<a href=\"/remen/aiqing.html\" class=\"keylink\" target=\"_blank\">爱情</a>无遗</p><p>佛恩流无穷是故重自归</p><p>于时听聪。礼已还坐。复有一比丘。名曰波拘卢。从座而起。整服作礼。长跪叉手。白世尊曰。我念宿命。生拘夷那竭国。为长者子。时世无佛。众僧<a href=\"/remen/jiaohua.html\" class=\"keylink\" target=\"_blank\">教化</a>。大会说法。我往听经。闻法欢喜。持一药果。名呵梨勒。奉上众僧。缘此果报。命终升天。下生世间。恒处尊贵。端正雄杰。与众超绝。九十一劫。未曾有病。余福值佛。光导痴冥。授我法药。逮得应真。力能移山。慧能消恶。善哉福报。为真谛矣。尔时波拘卢。以偈颂曰</p><p>慈泽润枯槁德勋济苦患</p><p>一果之善本享福迄今存</p><p>佛垂真谛义蒙教超出渊</p><p>圣众祐无极稽首上福田</p><p>于时波拘卢。礼已还坐。复有一比丘。名曰须陀耶。即从座起。整服作礼。长跪叉手。白世尊曰。我自惟念先世之时。生维耶离国。为小家子。时世无佛。众僧行教化。我时持酪。入市欲卖。值遇众僧。大会讲法。过而立听。法言微妙。闻之欢悦。即举瓶酪。<a href=\"/remen/bushi.html\" class=\"keylink\" target=\"_blank\">布施</a>众僧。众僧咒愿。益怀欣踊。缘此福报。寿终生天。下生世间。<a href=\"/remen/caifu.html\" class=\"keylink\" target=\"_blank\">财富</a>无限。九十一劫。豪尊荣贵。末后余愆。生于世间。母妊数月。得病命终。埋母冢中。月满乃生。冢中七年。饮死母乳。用自济活。微福值佛。开阐明法。<a href=\"/remen/chaodu.html\" class=\"keylink\" target=\"_blank\">超度</a>死地。逮得应真。谛哉罪福。诚如佛教。尔时须陀耶。以偈颂曰</p><p>前为小家子卖酪以自存</p><p>欣踊施微薄得离三苦患</p><p>虽罪冢中生饮乳活七年</p><p><a href=\"/remen/yinyuan1.html\" class=\"keylink\" target=\"_blank\">因缘</a>得<a href=\"/remen/jietuo.html\" class=\"keylink\" target=\"_blank\">解脱</a>归命圣福田</p><p>于时须陀耶。礼已还坐。复有一比丘。名曰阿难。即从座起。整服作礼。长跪叉手。白世尊曰。我念宿命生罗阅只国。为庶民子。身生恶疮。治之不差。有亲友道人。来语我言。当浴众僧。取其浴水。以用洗疮。便可除愈。又可得福。我即欢喜。往到寺中。加敬至心。更作新井。香油浴具。洗浴众僧。以汁洗疮。寻蒙除愈。从此因缘。所生端正。金色晃昱。不受尘垢。九十一劫。常得净福僧祐广远。今复值佛。心垢消灭。逮得应真。阿难于佛前。以偈颂曰</p><p>圣众为良医救济苦恼患</p><p>洗浴施清净疮愈蒙得安</p><p>所生常端正殊异紫金颜</p><p>德润无崖限归命良福田</p><p>阿难。礼已还坐。尔时座中有一<a href=\"/remen/biqiuni.html\" class=\"keylink\" target=\"_blank\">比丘尼</a>。名曰奈女。即从座起。整服作礼。长跪叉手。白佛言。我念先世。生波罗奈国。为贫女人。时世有佛。名曰<a href=\"/remen/jiaye.html\" class=\"keylink\" target=\"_blank\">迦叶</a>。时与大众。围绕说法。我时在座。闻经欢喜。意欲布施。顾无所有。自惟贫贱。心用悲感。诣他园圃。乞求果蓏。当以施佛。时得一奈。大而香好。擎一盂水并奈一枚。奉迦叶佛及诸众僧。佛知至意。咒愿受之。分布水奈。一切周普。缘此福祚。寿尽生天。得为天后。下生世间。不由胞胎。九十一劫。生奈华中。端正鲜净。常识宿命。今值世尊。开示道眼。尔时奈女。以偈颂曰</p><p>三尊慈润普慧度无男女</p><p>水果施弘报缘得离众苦</p><p>在世生华中上则为天后</p><p>自归圣众祐福田最深厚</p><p>比丘尼奈女。礼已还坐。于时天帝即从座起。为佛作礼。白世尊曰。我先世时。生拘留大国。为长者子。青衣抱行入城游观。值遇众僧。街巷分卫。时见人民。施者甚多。即自念言。愿得财宝。布施众僧。不亦快乎。即解珠璎。布施众僧。同心咒愿。欢喜而去。从此因缘。寿终即生忉利天上。为天帝释。九十一劫。永离八难。于时天帝。以偈颂曰</p><p>德高无过者开福塞祸元</p><p>圣众神<a href=\"/remen/dingli.html\" class=\"keylink\" target=\"_blank\">定力</a>童幼发欢喜</p><p>效众悦意施迁神典二天</p><p>自归世最厚世世愿奉尊</p><p>佛告天帝及诸大众。听我所说。宿命所行。昔我前世。于波罗奈国。近大道边。安施圊厕。国中人民。得轻安者。莫不感义。缘此功德。所生净洁。累劫行道。秽染不污。功祚大备。自致成佛。金体光耀。尘水不着。食自消化。无便利之患。于是世尊。以偈颂曰</p><p>忍秽修福事我人所不污</p><p>造厕施便利烦重得轻安</p><p>此德除贡高因解生死缘</p><p>进登成佛道空净巍巍尊</p><p>佛告天帝。九十六种道。佛道最尊。九十六种法。<a href=\"/remen/fofa.html\" class=\"keylink\" target=\"_blank\">佛法</a>最真。九十六种僧。佛僧最正。所以者何。如来从阿僧祇劫。发愿诚谛。殒命积德。誓为众生。国财妻子。头目血肉。以用布施。无恋爱之心。心若<a href=\"/remen/xukong.html\" class=\"keylink\" target=\"_blank\">虚空</a>。无所不覆。<a href=\"/remen/liudu.html\" class=\"keylink\" target=\"_blank\">六度</a>四等。众善普备。德慧成满。乃得为佛。身色紫金。相好无比。去来现在。无不照达。<a href=\"/remen/sanjie.html\" class=\"keylink\" target=\"_blank\">三界</a>尊天。莫能及者。言信德重。震动天地。其有众生。发一敬心向如来者。胜获<a href=\"/remen/daqianshijie.html\" class=\"keylink\" target=\"_blank\">大千世界</a>之珍宝矣。说三十七品。十二部经。分别罪福。言皆至诚。开三乘教。各得奉行。闻者欢喜。乐作沙门。信佛行法。志尚清高。众僧之中。有四双八辈。十二贤者。舍世贪诤。导世开福。天人路通。众僧之由矣。是为最尊无上之道。诸佛菩萨。缘觉应真皆从中出。教化一切。度脱群生。佛说是时。天帝释众。皆发无上正真道意。不可计人得<a href=\"/remen/fayan.html\" class=\"keylink\" target=\"_blank\">法眼</a>净。于是阿难。长跪叉手。白佛言。此名何经。云何奉持。佛告阿难。是经名曰诸德福田。常奉持之。明宣经道。莫令缺减。佛说经已。天帝释众。一切众会。莫不欢喜。作礼而去</p></div>"
}]