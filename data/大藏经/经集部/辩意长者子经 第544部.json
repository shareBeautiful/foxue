[{
    "title": "辩意长者子经 第544部",
    "author": "沙门法场 译",
    "html": "<div class=\"B1_text\"><p>辩意长者子经</p><p>后魏<a href=\"/remen/shamen.html\" class=\"keylink\" target=\"_blank\">沙门</a>法场译</p><p>闻如是。一时佛在舍卫国祇树给孤独园。与千二百五十沙门俱。菩萨万人。尔时<a href=\"/remen/shizun.html\" class=\"keylink\" target=\"_blank\">世尊</a>与无央数大众共会围绕<a href=\"/remen/shuofa.html\" class=\"keylink\" target=\"_blank\">说法</a>。时舍卫城中有大长者子。名曰辩意。从五百长者子。各有五百侍从。来诣佛所。前以头面着地。为佛作礼却坐一面。于时辩意长者子察众坐定。承佛威神从坐起正衣服。俨然而前为佛作礼。长跪叉手。白佛言。欲有所问。唯愿世尊慈愍敷演。世尊至真。<a href=\"/remen/sanjie.html\" class=\"keylink\" target=\"_blank\">三界</a>无上<a href=\"/remen/daode.html\" class=\"keylink\" target=\"_blank\">道德</a>神化。济度群萌普演权道令众得所。当来之世五浊鼎沸三毒炽盛以此相烧。无尊无卑毒念相向。若当臣王以贪国位。兴师相伐身死名灭。当尔之时灾及小民。若<a href=\"/remen/fodizi.html\" class=\"keylink\" target=\"_blank\">佛弟子</a>四辈之众。蒙佛遗恩得为道名。外着法衣内怀嫉妒。无有敬顺转相诽谤。扬恶遏善贡高非彼。此之人辈。皆是<a href=\"/remen/diyu.html\" class=\"keylink\" target=\"_blank\">地狱</a>饿鬼畜生之分。利一时之荣。不知后世劫数之殃。当以何法而开化之。唯愿世尊。具示<a href=\"/remen/jiaohua.html\" class=\"keylink\" target=\"_blank\">教化</a>。使将来人可蒙此福。得离三涂永处福堂。佛言。善哉善哉。辩意长者子。乃于佛前作师子吼。有所发起开化一切。当来愚闇凶恶之人。得蒙是义快如是乎。所欲问者莫得疑难。如来当为分别说之</p><p>长者子辩意白佛言。人何<a href=\"/remen/yinyuan1.html\" class=\"keylink\" target=\"_blank\">因缘</a>得生天上。复何因缘来生人中。复何因缘生地狱中。复何因缘常生饿鬼中。复何因缘生畜生中。复何因缘常生尊贵众人所敬。复何因缘生奴婢中为人所使。复何因缘生庶民中。口气香洁身心常安。为人所誉不被诽谤。复何因缘得生为人。常被诽谤为人所憎。形状丑恶身意不安常怀恐怖。复何因缘所生之处常与佛会。闻法奉持初不差违。遭遇知识逮得好心。若作沙门常得所愿。所问如是。唯愿世尊。分别解说。令此众会得闻正教。愿使一切得济彼安</p><p>佛告长者子辩意。谛听谛听。善思念之。吾当为汝解说妙要。有五事行得生天上。何谓为五。一者慈心。不杀群生悉养物命令众得安。二者贤良。不盗他物<a href=\"/remen/bushi.html\" class=\"keylink\" target=\"_blank\">布施</a>无贪济诸穷乏。三者贞洁。不犯外色男女护戒奉斋<a href=\"/remen/jingjin.html\" class=\"keylink\" target=\"_blank\">精进</a>。四者诚信。不欺于人护口四过无得贪欺。五者不饮酒。不过口行。此五事乃得生天。尔时世尊。以偈颂曰</p><p>不杀得长寿无病常鲜肥</p><p>一切受天位身安光景至</p><p>不盗常大富自然钱财宝</p><p>七宝为宫殿娱乐心常好</p><p>男女俱不淫身体香洁净</p><p>所生常端正<a href=\"/remen/dexing.html\" class=\"keylink\" target=\"_blank\">德行</a>自然明</p><p>不欺口气香言语常聪明</p><p>谈论不謇吃所说众奉行</p><p>酒肉不过口无有误乱意</p><p>若当所生处<a href=\"/remen/tianren.html\" class=\"keylink\" target=\"_blank\">天人</a>常奉侍</p><p>若其寿终后二十五神迎</p><p>五福自然来光影甚炜炜</p><p>佛告辩意。复有五事得生人中。何谓为五。一者布施。恩润贫穷。二者持戒。不犯十恶。三者忍辱。不乱众意。四者精进。劝化<a href=\"/remen/xiedai.html\" class=\"keylink\" target=\"_blank\">懈怠</a>。五者一心。奉孝尽忠。是为五事。得生人中大富长寿端正威德。得为人主一切敬侍。尔时世尊。以偈颂曰</p><p>布施得大富钱财而自然</p><p>所生常尊贵辄得父余财</p><p>持戒常完具奉受三尊教</p><p>尽心不犯恶便得<a href=\"/remen/shouming.html\" class=\"keylink\" target=\"_blank\">寿命</a>长</p><p>忍辱不乱众嗔恚不犯人</p><p>挝骂不还报所生常端正</p><p>精进不懈怠常念奉持行</p><p>所生辄豪强得为一切将</p><p>一心不退转忠信念反复</p><p>供事诸尊长所生无艰难</p><p>若行此五事转得为人主</p><p>财力色端正自然勇猛将</p><p>佛复告辩意。有五事行。死入地狱亿劫乃出。何谓为五。一者不信有<a href=\"/remen/fofa.html\" class=\"keylink\" target=\"_blank\">佛法</a>众。而行诽谤轻毁圣道。二者破坏佛寺尊庙。三者四辈转相谤毁。不信殃罪无敬顺意。四者反逆无有上下。君臣父子不相顺从。五者当来有欲为道者已得为道。便不顺师教而自贡高轻慢谤师。是为五事死入地狱。展转地狱无有出期。尔时世尊。以偈颂曰</p><p><a href=\"/remen/shijian.html\" class=\"keylink\" target=\"_blank\">世间</a>愚痴人不信佛法众</p><p>愚意欲毁坏言佛无有神</p><p>眼见<a href=\"/remen/shane.html\" class=\"keylink\" target=\"_blank\">善恶</a>事故作众罪行</p><p>神祠而坏之利少得罪多</p><p>末世诸四辈含毒怀嫉妒</p><p>名利故相毁不知后罪重</p><p>世间诸群臣父子恶相加</p><p>财宝利名故无有敬顺意</p><p>当来诸恶人以得为沙门</p><p>不奉受师教死受罪不轻</p><p>行此五事者其罪不可说</p><p>亿劫地狱中诸佛不能救</p><p>复次长者子。有五事行堕饿鬼中。何谓为五。一者悭贪不欲布施。二者盗窃不孝二亲。三者愚冥无有慈心。四者积聚财物不肯衣食。五者不给父母兄弟妻子奴婢。是为五事堕饿鬼中。尔时世尊。以偈颂曰</p><p>悭贪不布施私窃不养亲</p><p>藏积恐亡遗无慈于老人</p><p>妻子及奴婢一皆不给与</p><p>坐守财物死饿鬼甚为苦</p><p>身不见衣裳腹大咽如针</p><p>东西行求食洋铜灌其口</p><p>不欲得饮之拍口强令咽</p><p>一口入腹中肝肺肠胃烂</p><p>如是之勤苦更历数万年</p><p>罪毕乃得出生为贫贱人</p><p>复次长者子。又有五事。作畜生行堕畜生中。何谓为五。一者犯戒私窃偷盗。二者负债抵而不偿。三者<a href=\"/remen/shasheng.html\" class=\"keylink\" target=\"_blank\">杀生</a>以身偿之。四者不喜听受经法。五者常以因缘艰难斋戒施会以俗为缘。是为五事生畜生中。于是世尊。以偈颂曰</p><p>常私窃盗人物负钱财抵不偿</p><p>喜杀生猎鱼网作俗缘不<a href=\"/remen/fahui.html\" class=\"keylink\" target=\"_blank\">法会</a></p><p>无诚信不知道去来事今现在</p><p>作众罪不<a href=\"/remen/zijue.html\" class=\"keylink\" target=\"_blank\">自觉</a>稍稍积堕畜生</p><p>牛马象驴骆驼猪羊犬不可数</p><p>常负重死剥皮如是苦甚叵当</p><p>复次长者子。又有五事。得为尊贵众人所敬。何谓为五。一者布施周惠普广。二者礼敬佛法<a href=\"/remen/sanbao.html\" class=\"keylink\" target=\"_blank\">三宝</a>及诸长老。三者忍辱无有嗔恚。四者柔和谦下。五者博闻学诵经戒。是为五事得为尊贵众人所敬。尔时世尊。以偈颂曰</p><p>布施常等心普济令众安</p><p>色力寿无病亲厚皆蒙恩</p><p>敬佛三宝者礼事诸尊长</p><p>所生为尊贵常得一切礼</p><p>忍辱无嗔恚生辄得端正</p><p>众人见<a href=\"/remen/huanxi.html\" class=\"keylink\" target=\"_blank\">欢喜</a>视之无厌足</p><p>心调能柔和谦让而敬顺</p><p>学问诵习经乃为人中尊</p><p>复次长者子。又有五事。常生卑贱为人奴婢。何谓为五。一者憍慢不敬二亲。二者刚强无恭恪心。三者放逸不礼三尊。四者盗窃以为生业。五者负债逃避不偿。是为五事。常生卑贱奴婢之中。尔时世尊。以偈颂曰</p><p>若有愚騃人憍慢于二亲</p><p>无有恭恪心后生辄卑贱</p><p>三宝不礼事刚强于尊老</p><p>无慈孝于<a href=\"/remen/rensheng.html\" class=\"keylink\" target=\"_blank\">人生</a>辄为奴婢</p><p>放心恣其意盗窃人财物</p><p>负债不欲偿后生奴婢中</p><p>衣食仰于人走使不<a href=\"/remen/zizai.html\" class=\"keylink\" target=\"_blank\">自在</a></p><p>功力偿其主罪毕乃得出</p><p>复次长者子。又有五事。得生人中口气香洁身心常安。为人所誉不被诽谤。何谓为五。一者至诚不欺于人。二者诵经无有彼此。三者护口不谤圣道。四者教人远恶就善。五者不求人之长短。是为五事。生于人中口气香洁身意常安。为人所誉不被诽谤。尔时世尊。以偈颂曰</p><p>恭敬于三宝不憍慢二亲</p><p>至诚不欺诳是行人所敬</p><p>护口不诽谤等心于一切</p><p>劝人远罪行诵习念<a href=\"/remen/zhengfa.html\" class=\"keylink\" target=\"_blank\">正法</a></p><p>世人不憍慢相敬如父母</p><p>遏恶而扬善如是得佛疾</p><p>复次长者子。又有五事。若在人中常被诽谤。为人所憎形体丑恶。心意不安常怀恐怖。何谓为五。一者常无至诚欺诈于人。二者大会有说法处而诽谤之。三者见诸同学而轻试之。四者不见他事而为作过。五者两舌斗乱彼此。是为五事。若在人中常被诽谤。为人所憎形体丑恶。心意不宁常怀恐怖。尔时世尊。以偈颂曰</p><p>欺诈迷惑众常无有至诚</p><p>心口而作行令身受罪重</p><p>若生地狱中铁钩钩舌出</p><p>洋铜灌其口昼夜不懈休</p><p>若当生为人口气常腥臭</p><p>人见便不喜无有和悦欢</p><p>常遇县官事为人所讥论</p><p>遭逢众厄难心意初不安</p><p>死还入地狱出则为畜生</p><p>展转五道中不脱众苦难</p><p>复次长者子。又有五事。所生之处常与佛法众会初不差违。见佛闻法便得好心。若作沙门即得所愿。何谓为五。一者身奉三宝劝人令事。二者作佛形像当使鲜洁。三者常奉师教不犯所受。四者普慈一切与身正等如爱赤子。五者所受经法昼夜讽诵。是为五事。所生之处常与佛法众会初不差违。见佛闻法便得好心。若作沙门即得所愿。尔时世尊。以偈颂曰</p><p>奉敬三尊宝教化劝令事</p><p>作佛形像好奉诸尊师教</p><p>当视一切人与身等无异</p><p>彼我悉平等行是会佛前</p><p>昼夜常学问<a href=\"/remen/zhihui.html\" class=\"keylink\" target=\"_blank\">智慧</a>是大宝</p><p>开悟诸盲冥普使知道真</p><p>于是长者子辩意。闻佛说五十事要法之义。欣然欢喜逮得法忍。五百长者子皆得<a href=\"/remen/fayan.html\" class=\"keylink\" target=\"_blank\">法眼</a>净。又诸会者各得其志。于是辩意即从座起。为佛作礼长跪叉手白佛言。善哉世尊。快说此法。乃令会者得闻其所。复使将来济度厄难。唯愿世尊过于贫聚及诸众会。明日日中屈于舍食。尔时世尊默然而许。诸长者子为佛作礼欢喜而去。辩意到舍白父母言。今所请者人中难有。名曰如来无上法师。三界无比。便告其妻令设饭食即寻具馔。明日世尊与诸大众。往到其家就坐俨然。时辩意长者子父母眷属。前<a href=\"/remen/lifo.html\" class=\"keylink\" target=\"_blank\">礼佛</a>足各自供侍。辩意起行澡水敬意奉食。下食未讫有一乞儿前历座乞。佛未咒愿无敢与者。遍无所得嗔恚而出便生恶念。此诸沙门放逸愚惑有何道哉贫者从乞<a href=\"/remen/wuxin.html\" class=\"keylink\" target=\"_blank\">无心</a>见与。长者迷惑用为饭此无慈愍意。吾为王者以铁辋车轹断其头。言已便去。佛达嚫讫。有一乞儿来入乞匃。座中众人各各与之。大得饭食欢喜而去。即生念言。此诸沙门皆有慈心。怜吾贫寒施食充饱得济数日。善哉长者乃能供事此等大士。其福无量。吾为王者当<a href=\"/remen/gongyang.html\" class=\"keylink\" target=\"_blank\">供养</a>佛及众<a href=\"/remen/dizi.html\" class=\"keylink\" target=\"_blank\">弟子</a>。乃至七日之中。当报今日饥渴之恩。言已便去。佛食已讫说法。即还精舍之中。佛告阿难。从今以后嚫讫下食以此为常</p><p>时二乞儿展转乞匃。到他国中卧于道边深草之中。时彼国王忽然崩亡无有系嗣。时国相师明知相法。谶书记曰。当有贱人应为王者。诸臣百官千乘万骑案行国界。谁应为王。顾见道边深草之中。上有云盖。相师指曰。中有神人。即见乞儿。相应为王。诸臣拜谒各称曰臣。乞儿惊愕自云。下贱非是王种。皆言应相非是强力。沐浴香汤。着王者之服。光相俨然称善无量。导从前后回车入国。时恶念者在于深草中。卧寐不觉。车轹断其头。王到国中。阴阳和调四气隆赫。人民安乐称王之德。尔时国王自念昔者贫穷之人。以何因缘得为国王。昔行乞时得蒙佛恩。大得饭食便生善念。得为王者供养七日。佛之恩德今已果之。即召群臣遥向舍卫国。<a href=\"/remen/shaoxiang.html\" class=\"keylink\" target=\"_blank\">烧香</a>作礼。即遣使者。往请佛言。蒙世尊遗恩得为人王。愿屈尊神来化此国愚冥之人得见教训。于是佛告诸弟子。当受彼请。佛与弟子无央数众往到彼国。时王出迎。与诸群臣稽首佛足。烧香散华伎乐供养。佛入宫中即以就座。王起行水供设饭食。须臾以讫。尔时国王为佛作礼前白佛言。我本是小人。有何福行得享斯位。愿佛解说。令此国人得蒙开眼</p><p>佛告王曰。往日舍卫城中有长者子。名曰辩意。施设大檀请佛及僧。时佛坐定下食未嚫。有一乞儿来入欲乞。一无所得。嗔恚而出。恶念生曰。若吾为王以铁辋车轹断僧头。一人后来乞匃大得饭食出。即念言。若我为王。供养此等众圣之僧七日之中。时善念者今王是也。时恶念者卧深草中。王受正位回车入国。车骑侍从轹断其头。死入地狱为火车所轹。亿劫乃出。王今请佛报誓过厚。世世受福无有极已。尔时世尊。以偈颂曰</p><p>人心是毒根口为祸之门</p><p>心念而口言身受其罪殃</p><p>不念善恶人自作身受患</p><p>意欲害于彼不觉车轹头</p><p>心为<a href=\"/remen/ganlu.html\" class=\"keylink\" target=\"_blank\">甘露</a>法令人生天上</p><p>心念而口言身受其福德</p><p>有念善恶人自作安身本</p><p>意念一切善如王得天位</p><p>是时国王闻经欢喜。举国臣民得须陀洹道。供养佛七日之后。佛于是欲去。王及臣民为佛作礼而别。于是世尊还到舍卫祇树精舍。贤者阿难政衣服。从坐起为佛作礼长跪白佛言。当以何名此经。云何奉行。佛告阿难。是经名为辩意长者子所问。当奉持之。一名诸法要义。佛复告阿难。若有善男子善女人。有行斯经奉持讽诵宣传后世。令人<a href=\"/remen/shouchi.html\" class=\"keylink\" target=\"_blank\">受持</a>者。是人如侍我身福无有异。诵斯经者当为<a href=\"/remen/milefo.html\" class=\"keylink\" target=\"_blank\">弥勒佛</a>所授决。如来广长舌所语无有异。佛说经已。时诸天龙鬼神四辈弟子。闻经欢喜。为佛作礼辩意长者子经</p></div>"
}]