[{
    "title": "大乘修行菩萨行门诸经要集 第847部",
    "author": "释智严 译",
    "html": "<div class=\"B1_text\"><p>第一卷第二卷第三卷</p><p>大乘<a href=\"/remen/xiuxing.html\" class=\"keylink\" target=\"_blank\">修行</a>菩萨行门诸经要集 卷上</p><p>大唐至相寺<a href=\"/remen/shamen.html\" class=\"keylink\" target=\"_blank\">沙门</a>释智严译</p><p>诸经要集四十二部</p><p>凡菩萨行门总六十六条具列如后</p><p>第一出象腋经(显说三条行)</p><p>解<a href=\"/remen/liuboluomi.html\" class=\"keylink\" target=\"_blank\">六波罗蜜</a>行 修行菩萨为<a href=\"/remen/zhongsheng.html\" class=\"keylink\" target=\"_blank\">众生</a>故生于六趣受诸快乐 菩萨行空喻</p><p>第二出说妙法决定<a href=\"/remen/yezhang.html\" class=\"keylink\" target=\"_blank\">业障</a>经(显说三条行)</p><p>教菩萨行表善知识退<a href=\"/remen/puti.html\" class=\"keylink\" target=\"_blank\">菩提</a>因 虽谤法法入耳故当<a href=\"/remen/chengfo.html\" class=\"keylink\" target=\"_blank\">成佛</a>道 解二十四种大乘名号</p><p>第三出维摩诘所问经(显说二条行)</p><p>解佛种性因发起修行菩萨行 解<a href=\"/remen/chujia.html\" class=\"keylink\" target=\"_blank\">出家</a><a href=\"/remen/yinyuan1.html\" class=\"keylink\" target=\"_blank\">因缘</a><a href=\"/remen/gongde.html\" class=\"keylink\" target=\"_blank\">功德</a></p><p>第四出方广如来智经(显说二条行)</p><p>解非善知识不应同居 挍量声闻道行与修行菩萨行深浅</p><p>第五出胜义谛品经(显说二条行)</p><p>修行菩萨起十种<a href=\"/remen/xingyuan.html\" class=\"keylink\" target=\"_blank\">行愿</a>速成佛道 解修行菩萨十种戒行成就六波罗蜜</p><p>第六出大<a href=\"/remen/banruo.html\" class=\"keylink\" target=\"_blank\">般若</a>波罗蜜多经(显说四条行)</p><p>修行菩萨初修檀波罗蜜因无散乱发起菩提 解修行菩萨恐散乱<a href=\"/remen/putixin.html\" class=\"keylink\" target=\"_blank\">菩提心</a>故摄念六波罗蜜 解释<a href=\"/remen/fannao.html\" class=\"keylink\" target=\"_blank\">烦恼</a>因缘 解修行菩萨初发起菩提心专持六波罗蜜</p><p>第七出花严经善财童子经(显说一条行)</p><p>初修行菩萨发起菩提挍量声闻道行譬喻</p><p>第八出宝髻所问经(显说一条行)</p><p>解修行菩萨清净持戒行修六波罗蜜</p><p>第九出演法师品经(显说二条行)</p><p>修行菩萨挍量声闻法教 又解于诸刹土修行菩萨行门</p><p>第十出决定毗尼经(显说二条行)</p><p>解修行菩萨及声闻行人如何住持戒行 解三毒轻重因</p><p>第十一出遍清净毗尼经(显说二条行)</p><p>挍量修行<a href=\"/remen/pusajie.html\" class=\"keylink\" target=\"_blank\">菩萨戒</a>行 挍授声闻戒行调伏其心</p><p>已上一十一部入上卷</p><p>第十二出海慧菩萨所问经(显说八条行)</p><p>修行菩萨纵犯六波罗蜜善巧方便而能成就不犯 佛说般若波罗蜜深义引喻挍量声闻与菩萨轻重 修行菩萨初发菩提心实能忍辱不令邪魔退失菩提 解忍身口意三业不动成就六波罗蜜 解观行成就六波罗蜜念门 解八种功德与烦恼和杂喻 解四种善行 解修行菩萨所<a href=\"/remen/xiudao.html\" class=\"keylink\" target=\"_blank\">修道</a>行有十二种邪魔障道央俱余钩</p><p>第十三出戏乐严经(显说一条行)</p><p>解修行菩萨善巧方便五欲因缘然则劝令发起菩提因而度脱无量众生</p><p>第十四出善巧方便经(显说一条行)</p><p>修行菩萨习学声闻行犯重障因</p><p>第十五出胜积品经(显说一条行)</p><p>喻修行菩萨退入声闻行</p><p>第十六出如来藏经(显说一条行)</p><p>观念如来忍辱<a href=\"/remen/yinguo.html\" class=\"keylink\" target=\"_blank\">因果</a></p><p>第十七出金光上胜毗尼经(显说一条行)</p><p>金光胜童女发十种行愿放出家心开意解</p><p>第十八出降伏魔经(显说一条行)</p><p>魔为菩萨说二十种魔障应当<a href=\"/remen/zijue.html\" class=\"keylink\" target=\"_blank\">自觉</a>不取</p><p>第十九出富娄那所问经(显说一条行)</p><p>修行菩萨为恶知识故四种因缘退舍菩提入声闻<a href=\"/remen/jietuo.html\" class=\"keylink\" target=\"_blank\">解脱</a></p><p>第二十出宝童子<a href=\"/remen/tianren.html\" class=\"keylink\" target=\"_blank\">天人</a>所问经(显说一条行)</p><p>修行菩萨与声闻挍量道行四种实语不妄诸行无厌</p><p>第二十一出宝积经(显说一条行)</p><p>修行菩萨与声闻挍量法行右已上一十部入中卷</p><p>第二十二出<a href=\"/remen/xukong.html\" class=\"keylink\" target=\"_blank\">虚空</a>藏菩萨所问经(显说一条行)</p><p>说修行菩萨有四十五种魔障若能<a href=\"/remen/juewu.html\" class=\"keylink\" target=\"_blank\">觉悟</a>兼能<a href=\"/remen/chaodu.html\" class=\"keylink\" target=\"_blank\">超度</a>四魔</p><p>第二十三出如来境界经(显说一条行)</p><p>有诸<a href=\"/remen/biqiu.html\" class=\"keylink\" target=\"_blank\">比丘</a>于<a href=\"/remen/jiaye.html\" class=\"keylink\" target=\"_blank\">迦叶</a>如来问法故于今不忘当生<a href=\"/remen/mile.html\" class=\"keylink\" target=\"_blank\">弥勒</a>三会</p><p>第二十四出阿阇世品经(显说一条行)</p><p>解三乘藏菩萨因又解上座因</p><p>第二十五出离垢菩萨所问经(显说一条行)</p><p>空中有菩萨众下佛所是等现身是女人为发菩提心故转为男子</p><p>第二十六出文殊师利菩萨所问经(显说一条行)</p><p>修行菩萨修习二种行获十种善根利益</p><p>第二十七出光明遍照品经(显说一条行)</p><p>诸有比丘随佛在于逝多林中不见如来威神圣德喻诸菩萨福力殊胜于声闻</p><p>第二十八出出生菩提经(显说二条行)</p><p>说三种佛地 又说三乘高下因缘</p><p>第二十九出宝聚经(显说一条行)</p><p>初发菩提心人功德多于恒河沙数罗汉无能及可及</p><p>第三十出那罗延品经(显说一条行)</p><p>说修行菩萨生于四种住地</p><p>第三十一出集一切功德品经(显说一条行)</p><p>修行菩萨投刀请杀愿易<a href=\"/remen/shengsi.html\" class=\"keylink\" target=\"_blank\">生死</a>救度众生不离<a href=\"/remen/sanjie.html\" class=\"keylink\" target=\"_blank\">三界</a></p><p>第三十二出密严经(显说一条行)</p><p>挍量声闻与修行菩萨行业深浅</p><p>第三十三出梵刹经(显说一条行)</p><p>修行菩萨每数发忍辱大行愿速进菩提</p><p>第三十四出一切诸佛所念经(显说一条行)</p><p>修行菩萨忍辱身口意羞耻三业不复更犯</p><p>第三十五出法集经(显说二条行)</p><p>修行菩萨修持十种戒行 复有十种戒行</p><p>第三十六出阿差耶末菩萨经(显说一条行)</p><p>一切诸色行人戒力皆有尽时唯修行菩萨戒力无尽</p><p>第三十七出集会品经(显说一条行)</p><p>显示三乘法教</p><p>第三十八出郁伽长者所问经(显说一条行)</p><p>说在家菩萨应修四种行功德不出家因缘</p><p>第三十九出殊胜具戒品经(显说二条行)</p><p>初修行菩萨初发起菩提心应共魔斗堪受无量衣食床卧无障 又释阿耨达龙王以四太河成</p><p>第四十出<a href=\"/fojing/jieshenmijing/yuanwen.html\" class=\"keylink\" target=\"_blank\">解深密经</a>(显说一条行)</p><p>修行菩萨修六波罗蜜住地行</p><p>第四十一出胜鬘经(显说一条行)</p><p>胜鬘夫人以偈赞叹如来如来则现夫人受十大受行愿</p><p>第四十二出出生无边门经(显说三条行)</p><p>说持是经陀罗尼者临命终时八十亿诸佛亲来迎接 又表如来三身 又说修行菩萨修四事四事<a href=\"/remen/wuxiang.html\" class=\"keylink\" target=\"_blank\">无相</a>行门速成佛道</p><p>右二十一部入下卷</p><p>若欲偏寻当条请依此次第披捡经文</p><p>第一</p><p>出象腋经(显说三条行)</p><p>解修行菩萨行六波罗蜜空行 菩萨生入<a href=\"/remen/liudao.html\" class=\"keylink\" target=\"_blank\">六道</a>救度众生故身受快乐 菩萨修行喻若虚空譬喻</p><p>尔时文殊师利童子白佛言。<a href=\"/remen/shizun.html\" class=\"keylink\" target=\"_blank\">世尊</a>。我有所疑。唯愿如来为众解说。佛告文殊师利童子言。恣汝所问。我当为汝解说其义令汝及众<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>尔时文殊师利童子白佛言。世尊。修行菩萨如何住于胜上妙法。显现一切菩萨行门。而能成熟无量众生。喻如满月现于一切佛刹。尔时世尊叹文殊师利童子言。善哉善哉。文殊师利。汝以少问。我今为汝广解所疑。汝当谛听善思念之。时文殊师利童子言。唯然世尊。授教而听。佛言。修行菩萨有六种相应法。善住于一切甚深法趣。何者为六。所谓一者若修行菩萨乐施无吝不见悭心与身有异。身与悭心俱无所得。二者坚持戒行。不见身与非戒有异。身与非戒俱无所得。三者善住忍辱守护自心不见自身与嗔恚异。身与嗔恚俱无所得。四者精勤善行不见自身与慢有异。身与怠慢俱无所得。五者方便净住<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/sanmei.html\" class=\"keylink\" target=\"_blank\">三昧</a>不见自身。离于诸行亦不和合。三昧定心一切法故俱无所得。六者正智于一切诸法无所得故。乃至不求<a href=\"/remen/niepan.html\" class=\"keylink\" target=\"_blank\">涅槃</a>不见自身与众生身而为有异。于六趣中见身无异故。文殊师利当知。修行菩萨以此六种法故。成就一切甚深法行。复次文殊师利。修行菩萨复有六种相应法行。善入一切甚深法行。何者为六。所谓一者修行菩萨若生<a href=\"/remen/diyu.html\" class=\"keylink\" target=\"_blank\">地狱</a>受天快乐。二者若生畜生则受人间上妙快乐。三者若生贫家则受转轮圣王快乐。四者若生六趣。各现本身端严殊胜无能过者。五者善巧方便游历十方诸佛刹土。无去无来安然不动。于一切佛刹示现其身。六者以随类音演说诸法。而不杂乱。文殊师利当知。修行菩萨以是六种法故。善得一切甚深法行</p><p>尔时文殊师利童子白佛言。世尊。如何修行菩萨生于地狱而得受天快乐。佛告文殊师利童子言。修行菩萨有三昧。名摩诃钵头摩。得此三昧已。为诸众生入于地狱受天快乐。是诸狱人。见其菩萨受地狱苦。菩萨以福力故。与诸罪人普为<a href=\"/remen/shuofa.html\" class=\"keylink\" target=\"_blank\">说法</a>度脱无量百千众生。文殊师利当知。修行菩萨生于地狱而受诸天快乐</p><p>复次文殊师利童子白佛言。如何修行菩萨生于畜生而受人间上妙快乐。佛告文殊师利童子言。修行菩萨有三昧名遍寂静。得此三昧已。则生畜生。不失其念。仍受人间上妙快乐。以畜生身故。与诸畜生解说<a href=\"/remen/fofa.html\" class=\"keylink\" target=\"_blank\">佛法</a>。度脱无量百千众生。文殊师利当知。修行菩萨为众生故生于畜生而受上妙人间快乐</p><p>文殊师利童子复白佛言。世尊。如何修行菩萨生于贫里而受轮王快乐。佛告文殊师利童子言。修行菩萨有三昧。名离缘寂静。得此三昧已。而生贫家与诸贫里众生说法毁呰悭贪无戒赞扬<a href=\"/remen/bushi.html\" class=\"keylink\" target=\"_blank\">布施</a>持戒善因。度脱无量百千众生。身受转轮圣王快乐</p><p>文殊师利童子复白佛言。如何修行菩萨于六趣中为众生故。各随其类。现种种形受诸快乐。皆得殊胜。佛告文殊师利童子言。修行菩萨有三昧。名一切遍光明。得此三昧力故。遍生六趣。方便示现杂类身形。受诸快乐相貌殊胜</p><p>文殊师利童子复白佛言。世尊。如何修行菩萨善巧方便游于一切佛刹。无去无来安然不动。如水中月现于一切佛刹。尔时佛告文殊师利童子言。修行菩萨有三昧。名摄一切语言。得此三昧力故。分身现于十方诸佛刹土。而无去无来安然不动。现于佛刹。见诸如来皆闻法要。如是修行菩萨善巧方便遍历一切诸佛刹土。无去无来安然不动。如水中月现诸佛刹</p><p>文殊师利童子复白佛言。世尊。如何修行菩萨于一切异类众生随其类音而为说法。是诸言音而无杂乱。佛告文殊师利童子言。修行菩萨有陀罗尼。名阿难哆伐多。得此陀罗尼已。修行菩萨则能了知无量无边众生心。各解其言语而无杂乱。尔时文殊师利童子白佛言。世尊。修行菩萨善巧方便甚难了知。世尊。修行菩萨求于甚深法者。亲近何等法行可知可识。佛告文殊师利童子言。若有修行菩萨乐知是法义者。喻若虚空为对。文殊师利童子言。如何虚空为对。佛言。譬如虚空无贪嗔痴。文殊师利当知。色等诸法亦复如是。无贪嗔痴不异涅槃相故。复次譬如虚空。布施持戒忍辱<a href=\"/remen/jingjin.html\" class=\"keylink\" target=\"_blank\">精进</a>禅定<a href=\"/remen/zhihui.html\" class=\"keylink\" target=\"_blank\">智慧</a>皆无和合为无相故。一切色等诸法亦复如是。无所相应。施戒忍进定慧不异涅槃相故。涅槃亦无和合。复次譬如虚空无弃无别。文殊师利当知。色等诸法亦复如是。无弃无别。涅槃亦尔。无弃无别。复次譬如虚空无知无习。文殊师利当知。一切色等亦复如是。无知无习。涅槃亦尔。无知无习。复次譬如虚空无明无闇。色等诸法亦复如是。无明无闇。涅槃亦尔。无明无闇。复次譬如虚空于一切处无所执得。当知色等诸法亦复如是。不可执得。涅槃亦尔。无所执故。复次譬如虚空无道所得无非道所得。色等诸法亦复如是。无道所得无非道所得。涅槃亦尔。无道无非道故。复次譬如虚空不学声闻解脱缘觉解脱大乘解脱。色等诸法亦复如是。一切乘处无所学故。涅槃亦尔。无所学故。复次譬如虚空无攀无受。色等诸法亦复如是。无攀无受。涅槃亦尔。无攀无受。复次譬如虚空不取不舍。色等诸法亦复如是。不取不舍。涅槃亦尔。不取不舍。复次譬如虚空无有体性无有浊乱。是以一切众生。于涅槃体性。皆无浊乱。涅槃亦尔。无浊无乱。复次譬如虚空于一切处无著无动。文殊师利当知。修行菩萨亦复如是。当知一切众生于一切法无所著故。涅槃亦尔。无有所著。若能如是悟达正智。当知执想诸法则是涅槃知<a href=\"/remen/wuchang.html\" class=\"keylink\" target=\"_blank\">无常</a>故。文殊师利。一切诸法既无实相。若愿见<a href=\"/remen/foshen.html\" class=\"keylink\" target=\"_blank\">佛身</a>者。不应如是。若非所见则达正位。达正位者于中执相。如是行施非大<a href=\"/remen/futian.html\" class=\"keylink\" target=\"_blank\">福田</a>。亦非利他。如是施者不获多福。无所利益。若有所施。不求获多福利者。是名<a href=\"/remen/shijian.html\" class=\"keylink\" target=\"_blank\">世间</a>乞士。于中所施福利无价。既获无价福利。则得自无所得。福智成就。既获自无所得福智成就已。则能速得无生法忍</p><p>第二</p><p>出说妙法决定业障经(显说三条行)</p><p>解善知识不退菩提 解邪魔故闻法故闻法诽谤已闻法故后当成佛 解二十四种大乘名号</p><p>如是我闻。一时佛在法界藏殿诸佛所会无边道场。与大比丘众菩萨摩诃萨俱。时此道场有一夫人。名曰功德<a href=\"/remen/zhuangyan.html\" class=\"keylink\" target=\"_blank\">庄严</a>开敷花。合掌向佛。退坐一面</p><p>尔时夫人白佛言。若有初修行菩萨。何等之人非善知识。不应共住。佛告夫人。若三界中。梵释四王沙门<a href=\"/remen/poluomen.html\" class=\"keylink\" target=\"_blank\">婆罗门</a>。皆与修行菩萨为善知识。唯除声闻非善知识。恐声闻退修行菩萨大乘道行。何以故。声闻缘觉为己利故。劝引初修行菩萨。回入小乘。是以声闻乘人非善知识。夫人当知。初修行菩萨。不应与声闻比丘同居房舍不同坐床不同行路。若初修行菩萨。智慧弥广无二分别。悟大乘法而为方便劝引声闻。令入大乘方许同住。若声闻比丘。福智狭劣。则修行菩萨不应为说甚深大乘。恐其诽谤。复次修行菩萨不应数览小乘经论。何以故。为障佛道故。夫人当知。修行菩萨宁舍身命不弃菩提而入声闻求罗汉道。菩萨劝请一切众生已。尔时若舍菩提之心别起异道入于声闻罗汉<a href=\"/remen/daoguo.html\" class=\"keylink\" target=\"_blank\">道果</a>因恼乱故。菩萨而退菩提二人俱堕无间地狱。佛告夫人。修行菩萨。宁犯杀等五种大罪。不学须陀洹果。不退菩提修行。菩萨宁于一劫百劫乃至千劫。受地狱苦。不学斯陀含果。不退菩提修行。菩萨宁堕畜生。不学阿那含果。不退菩提修行。菩萨宁杀害众生堕于地狱。不修阿罗汉果。不退菩提。罗汉独证私入涅槃。譬如小贼密入他舍。修行菩萨菩提心故。摄诸众生。宁同火坑。不住声闻寂灭涅槃。不退菩提。以是义故。为摄众生令入佛道故。如是修行菩萨一切世间天人阿修罗之所尊重。堪任<a href=\"/remen/gongyang.html\" class=\"keylink\" target=\"_blank\">供养</a>。超越声闻则邪魔眷属无能娆恼</p><p>尔时夫人白佛言。何者邪魔眷属。佛告夫人。敷演大乘经典之处。若有众生闻说大乘。心不乐闻。调弄诽谤。当知则是邪魔眷属。诽谤大乘经典心故。死堕阿鼻受苦无量。复生饿鬼食火屎尿。<a href=\"/remen/wuliangjie.html\" class=\"keylink\" target=\"_blank\">无量劫</a>中。受苦毕已。后生人中。盲聋喑痖病癞不具。此等众<a href=\"/remen/shengming.html\" class=\"keylink\" target=\"_blank\">生命</a>终之后。经无量生。方得值遇如来。亲承供养于诸佛所。还复得闻大乘经典。纯一无杂。尔时如来于诸毛孔。普出言音。一一毛孔。出无量亿百千法光。复生无量法音偈赞。时此会中若有声闻。则闻声闻乘法。若有缘觉乘人。则闻缘觉乘法。若有大乘行人则闻大乘妙法。鸟兽之类。各随其音。而闻佛法。于此会中。所有众生过去未曾耳闻佛法。皆见如来默然不语。其余众生。过去曾谤大乘经故。虽于多劫堕在地狱饿鬼受苦。由谤法时大乘入耳是故佛所亲闻大乘。心生欢喜而发无上菩提之心。究竟成就阿耨多罗三藐三菩提</p><p>尔时夫人白佛言。所说大乘何故名为大乘。何故说为大乘。佛告夫人善哉善哉。夫人深乐大乘以是义故善思念之。当为汝说大乘名号。所谓一者令人深乐。是名大乘。二者不动是名大乘。三者无过是名大乘。四者无量是名大乘。五者如四大海是名大乘。六者金翅及紧那罗摩睺罗伽杂类所敬。是名大乘。七者乾闼所赞。是名大乘。八者诸天恭敬。是名大乘。九者梵天归依。是名大乘。十者天帝所敬。是名大乘。十一者四王所摄。是名大乘。十二者龙王供养。是名大乘。十三者菩萨奉持。是名大乘。十四者成就<a href=\"/remen/foxing.html\" class=\"keylink\" target=\"_blank\">佛性</a>。是名大乘。十五者贤圣归依。是名大乘。十六者一切普堪所受。是名大乘。十七者如药树王。是名大乘。十八者断诸烦恼。是名大乘。十九者能转法轮。是名大乘。二十者无言无说。是名大乘。二十一者如虚空相。是名大乘。二十二者<a href=\"/remen/sanbao.html\" class=\"keylink\" target=\"_blank\">三宝</a>种性无断。是名大乘。二十三者钝根众生不信。是名大乘。二十四者超过一切。是名大乘</p><p>尔时佛说大乘威力名号之时。此三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动。百千乐器不鼓自鸣。则于空中。诸天雨花无量。百千天子皆发无上菩提之心。无量百千声闻皆发阿耨多罗三藐三菩提心。复有初戒菩萨未悟法者。皆已悟解。尔时阿难白佛言。世尊。此法何名如何奉持。佛言。是经名为大乘巨拏胜斯<a href=\"/remen/shouchi.html\" class=\"keylink\" target=\"_blank\">受持</a>。又名说妙法决定业障受持。如来说此经已。阿难及功德庄严开敷花夫人。及诸天龙八部。皆大欢喜。持受奉行</p><p>第三</p><p>出维摩诘所问经(显说二条行)</p><p>解佛种性因缘发起菩提 解出家因缘功德</p><p>尔时维摩诘长者。白文殊师利菩萨言。汝善明解如来种性。于意云何。何等为种。文殊答言。善男子。是诸佛性。<a href=\"/remen/wuyin.html\" class=\"keylink\" target=\"_blank\">五阴</a>种性。无明生死种性。贪嗔痴种性。四倒<a href=\"/remen/wangxiang.html\" class=\"keylink\" target=\"_blank\">妄想</a>种性。五盖种性。六入种性。七识烦恼种性。九恼灭坏身心种性。十恶不善种性。善男子。略要言之六十二见及一切烦恼。皆是如来种性。时维摩诘问言。汝何义故云一切烦恼是佛种性。文殊师利答言。善男子。若执见无为已住定灭。是人不应发得阿耨多罗三藐三菩提。若菩萨住于烦恼。住地见正位实相。是人堪任发得菩提。譬如陆地不生莲花。青淤泥中而生莲种。善男子亦复如是。若声闻缘觉。住于无为灭定。佛种花芽无复更生。烦恼淤泥池中能发菩提。因烦恼故。佛种芽生。善男子。譬如空中种子不生。粪壤之地乃能茂盛。善男子亦复如是。不应无为灭定而生菩提。若起我所非我所心等于须弥仍堪发生菩提。而生佛种无量智慧。善男子。譬如不入四大海水无由取得无价宝珠。善男子亦复如是。若不入烦恼大海。无由取得佛性宝珠。当知菩提种性本从烦恼中来</p><p>尔时长老摩诃迦叶。叹文殊师利菩萨言。诚如所说真实不虚。如是佛种皆是烦恼种性。何以故。我等声闻无复堪任发生菩提。我等为烧灭三界烦恼种子。我等宁以无间五逆不应断解世间烦恼。何以故。若人已造五逆恶罪受毕究竟。还复发生菩提之心。亲闻佛法显现佛事。若阿罗汉。烦恼已尽无复后有。无能发得阿耨多罗三藐三菩提。譬如有人五根总坏。是人<a href=\"/remen/shixin.html\" class=\"keylink\" target=\"_blank\">识心</a>不堪更起罗汉亦尔。烦恼总坏诸结已除。既无力故不堪扶持无上菩提。以是义故。凡夫亲近于佛。声闻辟支远离菩提何以故。凡夫数闻三宝威力无量种性。则发菩提。不断阿耨多罗三藐三菩提心。若声闻缘觉。虽曾闻说如来圣德十力<a href=\"/remen/wuwei.html\" class=\"keylink\" target=\"_blank\">无畏</a>十八不共。亦不堪任发得菩提</p><p>佛告罗睺罗。汝诣维摩诘问疾。罗睺罗白佛言。世尊。我不堪任诣彼问疾。所以者何。我念昔时鞞舍离城。有诸族姓子来诣我所。稽首作礼而问我言。唯罗睺罗。汝佛之子。舍转轮王位。出家为道。其出家者有何等利。时我与诸族姓。<a href=\"/remen/rufa.html\" class=\"keylink\" target=\"_blank\">如法</a>为说出家功德因缘。说此法时。维摩诘而来我所。稽首我足。而谓我言。唯罗睺罗。汝今所说出家功德不应如是。所以者何。夫出家者。无利无功德。是为出家。有为法者。可说有利有功德。夫出家者。<a href=\"/remen/wuweifa.html\" class=\"keylink\" target=\"_blank\">无为法</a>故。无为法者。无利无功德。远离一切诸行处。于涅槃智趣所受圣所行处。降伏众魔。度五道。净五眼。定五根。施无畏不恼于他。不染杂恶。摧诸外道。超越假名。出离犯戒淤泥池中。我所无著<a href=\"/remen/wuwo.html\" class=\"keylink\" target=\"_blank\">无我</a>所。无所受。亦无扰乱。调伏身心。摄护他众。随禅定离外过。一切处而无所取。若能如是出家名为善出。汝等于<a href=\"/remen/zhengfa.html\" class=\"keylink\" target=\"_blank\">正法</a>中宜共出家。善学<a href=\"/remen/lvyi.html\" class=\"keylink\" target=\"_blank\">律仪</a>诸佛法教。所以者何。人身难得。佛世难逢。无上菩提甚难发起。尔时此等诸子。白维摩诘言。我等闻佛所说。若父母不听不得出家。尔时维摩诘长者告诸童子言。汝等但发阿耨多罗三藐三菩提心。常修梵行。是则出家功德</p><p>尔时此三十二族姓子。皆发阿耨多罗三藐三菩提心故。我无言可答。以是义故。我不堪任诣彼问疾</p><p>第四</p><p>出方广如来智经(显说二条行)</p><p>解<a href=\"/remen/shane.html\" class=\"keylink\" target=\"_blank\">善恶</a>知识菩萨不应声闻同居 解修行菩萨与声闻校量道行深浅</p><p>尔时佛告摩诃目揵连。善男子。当知善知识故教道诸法菩萨而成阿耨多罗三藐三菩提。是以初修行菩萨。不应学声闻缘觉小乘教道。何以故。一切<a href=\"/remen/pojie.html\" class=\"keylink\" target=\"_blank\">破戒</a>邪行之人。是菩萨善知识。若声闻缘觉。障佛道故。则非善知识。何以故。犯戒之人不堪破于菩萨正行。是犯戒邪行之人法无力故。不能障于菩萨佛道。若声闻缘觉。以世谛无我复无烦恼。以是智故。能令初学菩萨入于声闻教道。当知声闻非是菩萨善知识也。修行菩萨宁与破戒邪行交通。不与声闻缘觉乘人受法。何以故。犯戒邪行。虽共交通身相远离。若声闻人。行坐不离。譬如家贼不离其侧。以是义故。菩萨不应与声闻人习学交往。譬如野干不堪师子同居。当知声闻与其菩萨亦复如是。何以故。声闻修学唯利己故。若修行菩萨专求佛道度脱众生。声闻唯见一身趣路。若菩萨善行正路导引众生。声闻唯净己心。若菩萨能净己心亦净众生。声闻唯自除烦恼。若菩萨自除烦恼。亦能除灭众生烦恼。声闻入邪疾路独避世间。菩萨自入正路导引众生。声闻唯除习气烦恼。菩萨成等正觉。习气都灭烦恼悉除。声闻异道入于涅槃。菩萨自证正道无余涅槃。声闻入于寂灭涅槃。其法亦灭。若菩萨成等正觉已入无余涅槃。法仍不灭。十力无畏十八不共<a href=\"/remen/sishengdi.html\" class=\"keylink\" target=\"_blank\">四圣谛</a>三十二相八十种好无量佛事<a href=\"/remen/shentong.html\" class=\"keylink\" target=\"_blank\">神通</a>不灭。当知声闻及辟支佛。皆无是德</p><p>第五</p><p>出胜义谛品经(显说二条行)</p><p>修行菩萨起十种行愿速成佛道 解修行菩萨十种戒行成就六波罗蜜</p><p>尔时普贤菩萨语普智菩萨言。<a href=\"/remen/fozi.html\" class=\"keylink\" target=\"_blank\">佛子</a>修行菩萨。为求阿耨多罗三藐三菩提故。应起十种行愿。何者为十。所谓一者愿度一切众生。二者令其远离一切烦恼。三者除灭相续习气。四者于一切佛法无所疑惑。五者除救众生一切苦聚。六者愿救众生三涂八难。七者归依亲侍一切诸佛。八者愿学菩萨一切戒行。九者升于空中示现毛端无量佛事。十者以大法鼓击动一切佛刹。众生闻者随机速入无余涅槃。当知初学菩萨如是修行。若住此地不久而起如来行愿</p><p>复次佛子修行菩萨。复有十种戒行。何者为十。所谓一者究竟不退菩提是其戒行。二者远离声闻辟支佛地。三者常为一切众生身心利故。四者令一切众生住于佛行。五者受持菩萨戒行无令缺犯。六者开悟一切诸法。七者所修功德回施十方愿成佛道。八者不应分别如来法体。九者一切世法无所贪着。十者防护六根无令染着。佛子是修行菩萨十种戒行。若菩萨能住此地不久<a href=\"/remen/yuanman.html\" class=\"keylink\" target=\"_blank\">圆满</a>戒行六波罗蜜。成就无上菩提</p><p>复次修行菩萨。复有十种退道迷路。应当远离每自察心。何者为十。所谓一者不敬师僧和尚及善知识。是其迷路。二者怖畏世苦。是其迷路。三者所修戒行忽生悔心。是其迷路。四者不乐住于诸佛刹土。是其迷路。五者不乐三摩钵低。是其迷路。六者修少分功德便以为足。是其迷路。七者诽谤大乘。是其迷路。八者远离菩萨戒行。是其迷路。九者乐阿罗汉辟支佛道。是其迷路。十者若见修行菩萨心生憎嫉。是其迷路。佛子如是十种菩萨迷路。能远离不久当入解脱法门</p><p>复次修行菩萨。应有十种行愿。何者为十。所谓一者愿我为诸众生尽未来劫住于世间。如是愿者是普善愿。二者愿我最后亲侍供养一切诸佛。如是愿者是普善愿。三者愿我令一切众生住于普贤菩萨行愿。如是愿者是普善愿。四者愿我积集一切戒行功德。如是愿者是普善愿。五者愿我普修六波罗蜜。如是愿者是普善愿。六者愿我满足菩提戒行。如是愿者是普善愿。七者愿我庄严净一切佛刹。如是愿者是普善愿。八者愿我生于十方佛刹。如是愿者是普善愿。九者愿我深求一切佛法善自开解。如是愿者是普善愿。十者于诸佛刹成等正觉。如是愿者是普善愿。佛子当知。是修行菩萨十种大愿。以愿力故。速获菩萨具足行愿</p><p>复次修行菩萨。复有十种魔障。何者为十。所谓一者忽生退心我不成佛。是其魔障。二者正起勤修忽然弃舍。是其魔障。三者少分功德而生厌足。是其魔障。四者乐住隐僻善行俱舍。是其魔障。五者弃舍一切善愿。是其魔障。六者舍断烦恼乐修灭定。是其魔障。七者断割世法。是其魔障。八者退舍<a href=\"/remen/pusadao.html\" class=\"keylink\" target=\"_blank\">菩萨道</a>行。是其魔障。九者不乐劝化众生。是其魔障。十者诽谤佛法。是其魔障。佛子当知。是修行菩萨十种魔障。若菩萨远离是等。不久速得如来十种记别地位</p><p>第六</p><p>出摩诃般若波罗蜜经中(显说四条行)</p><p>初修行菩萨初学檀波罗蜜发起菩提心</p><p>无散乱已菩提心散乱故摄念六波罗蜜行</p><p>解烦恼因缘</p><p>菩萨初发菩提心持六波罗蜜行</p><p>尔时圣者<a href=\"/remen/sheli.html\" class=\"keylink\" target=\"_blank\">舍利</a>弗语圣者富娄那言。复次富娄那修行菩萨。应当初学檀波罗蜜。何以故。贪惜世业无始习气。若修行菩萨舍施之时。悭心则舍。因则能发菩提心。若发菩提则能渐渐增长成就。若渐增长成就。则渐远离二乘。若渐远离二乘。则复升进阿耨多罗三藐三菩提。譬如雨中安置瓦瓶。是瓶所入第一雨滴。及最后滴。非缘前后二滴水。瓶得满要其中间。雨滴渐入而得盈满。富娄那当知亦复如是。若修行菩萨不应以初发菩提心故而成佛道。亦不以最后菩提树下而成佛道。以是义故。初发菩提心故。乃至最后于其中间。菩萨渐证佛道。发起种种善行。三阿僧祇修行利益资助佛道。是以仁者富娄那。修行菩萨不应散乱心无所染</p><p>尔时圣者富娄那语圣者舍利弗言。修行菩萨如何摄心而无散乱。舍利弗言。菩萨助佛道故。若发邪行恶见将为善利。当知我今所发恶行。应是菩提利故。何以故。为我是邪见不断世间生死。是以我身变易世间。方便利益无量众生。以是义故。修行菩萨如是智慧心无散乱</p><p>尔时富娄那语舍利弗言。若菩萨菩提心乱。如何相貌而得知耶。舍利弗言。此心散乱。是声闻缘觉乘人障其道故。若求二乘道果。当知则是散乱心也。何以故。二乘道行不应菩提。若修行菩萨贪嗔痴见尚不散乱。何以故。为此三毒见助佛道故。转易生死利益菩提。以是见故生于世间。善巧方便圆满六波罗蜜。修行菩萨以资助烦恼故。得阿耨多罗三藐三菩提。富娄那。当知若修行菩萨摄念心故。而生障善。当知则是散乱。复有相应声闻辟支佛摄念菩萨。亦是散乱。若非此等摄念。不断生死资助道故。不应乱心。何以故。为摄念故。修行菩萨在于世间。以善巧方便。摄念相续。不断生于世间。生已则受檀波罗蜜持戒波罗蜜忍辱波罗蜜精进波罗蜜禅波罗蜜智慧波罗蜜。修学如是。摄念资助世间生死道故。修行菩萨应当如是授学。乃至成佛。而无有舍。富娄那。当知修行菩萨不应厌离烦恼。何以故。以智识别烦恼。作是思念。是等烦恼<a href=\"/remen/154932.html\" class=\"keylink\" target=\"_blank\">饶益</a>我身。助我成佛。若此烦恼有相。可以上妙供养。何以故。为此烦恼故。修行菩萨常所护惜烦恼。以是义故。应当以智识烦恼因。何以故。为我善巧方便。不摄三界系缚。令我增长圆满六波罗蜜故。速得菩提。若六波罗蜜渐渐增长。我则解脱世间生死系缚而得宽慢。富娄那。当知譬如车载重物。以车重故车轴渐渐研磨载物才入到城。其轴事毕则断。当知因烦恼故。三界而有生死修行菩萨若烦恼故。续续生于世间。六波罗蜜则得增长圆满。若六波罗蜜渐得圆满。则生死烦恼渐得微薄。若生死烦恼渐薄。则能决定渐近佛位。若修行菩萨坐菩提树已。则起萨婆若智。前后烦恼当则断灭。无复更生。是诸烦恼所作已办。菩萨成正觉已。烦恼无复有缘。譬如车轴载重入城。事毕然乃始断。修行菩萨若成阿耨多罗三藐三菩提已亦复如是。烦恼事办无复有缘。是以当知为是利故。中间不断烦恼。修行菩萨纵被嗔骂。返从乞求所须。皆是助道善缘。发起菩提心故。若摄罗汉心智亦是。修行菩萨助佛道故。若无罗汉行门。如来从何制修罗汉道果。以制修故。而助佛道</p><p>尔时世尊于摩诃般若伽他所说。譬如世间若树木无芽则无树身。若无树身枝叶花果无由盛茂。当知众生若无菩提芽种。诸佛不现世间。若佛不出于世。声闻从何而起譬如明灯要赖炷心。而是炷心不因第一火焰而能烧尽。亦非不因初焰而尽。复非后焰烧灭而尽。亦非因后焰而尽。以是义故。前后中间焰焰相续故。炷心烧尽。菩提亦尔。非缘初心成佛。亦非后心。前后中间相续心故。而能成佛。何以故。<a href=\"/remen/shana.html\" class=\"keylink\" target=\"_blank\">刹那</a>刹那菩提心故。而成佛道。若修行菩萨布施不着我相人相受者相。心无所求无悭吝心。如是布施。纵施少分等施无量。则是修行菩萨。具足檀波罗蜜行</p><p>复次修行菩萨若恒念如来圆满威神。显扬圣德。则是菩萨甚深戒行。若菩萨渐减佛说戒相则亏。若修行菩萨顺世法故。虽受五欲心念三归。是故愿我成等正觉救度众生。此则已住持戒波罗蜜行。修行菩萨如是智慧念心不犯不名犯戒。若修行菩萨于亿劫中。虽持十善戒行。若乐声闻阿罗汉果。当知则是增上缠犯亏于大乘。是为修行菩萨持戒波罗蜜行。复次若修行菩萨发广大心见诸众生。禁闭牢狱枷锁杻械栲楚鞭挞。斩其头项割截手足耳鼻身分。尔时菩萨念言。愿我代彼普受诸苦。令一切众生皆得安乐。若有恼我难忍能忍心无恶对。当知如是修行菩萨则是慈忍波罗蜜行</p><p>复次修行菩萨愿为众生乐住世间成熟众生。清净佛土苦行逼恼行而无疲倦。当知则是菩萨精进波罗蜜行</p><p>复次修行菩萨若色声香味触五欲所缠。不乐声闻罗汉道果专念菩提。当知是人恒在禅波罗蜜行</p><p>复次譬如商人欲入大海船舶不修。商人及财陷没当尽。若预修船宽广牢固。商人及财皆达<a href=\"/remen/bian.html\" class=\"keylink\" target=\"_blank\">彼岸</a>。修行菩萨虽有道心。若无坚牢智慧。不久退失菩提。是以智慧波罗蜜。成就菩提无所缺陷。速成阿耨多罗三藐三菩提。刹那一念无上菩提。则是修行菩萨过于无量二乘功德。智慧波罗蜜行</p><p>第七</p><p>出花严经入法界品(显说一条行)</p><p>初修菩萨发起菩提心故喻类声闻无所能及</p><p>善男子。譬如师子兽王。为诸兽故哮吼大声。以其声故。师子初生子而得肥壮勇健跳梁。诸兽闻其大声悉皆逃窜。初修行菩萨。喻若师子初生子息。菩提发吼菩萨亦复如是。是以如来萨婆若智。为初修行菩萨故。吼赞佛性。皆以如来善教引故。菩萨而得智慧勇健。菩提增长。若诸众生贪着烦恼而自损减。譬如师子身筋造作筝弦其音若奏余弦悉断。如来以波罗蜜。成熟菩提起<a href=\"/remen/faxin.html\" class=\"keylink\" target=\"_blank\">发心</a>故。若有赞叹五情俱断二乘道行皆悉俱断。譬如以象牛杂乳盛满大池。若以师子真乳一滴入池。是诸杂乳悉皆流出不住同池。菩提心乳亦复如是。百千劫中积恶罪业。以师子菩提心故。罪障悉皆坏灭无余。二乘解脱与菩提种性不堪同居。善男子。譬如迦陵频伽。犹在卵中若发声音雪山大鸟声不能及。修行菩萨亦复如是。生死卵中发大菩提心故。所修功德大悲势力。若声闻缘觉无能及者。善男子。譬如金翅鸟王。其子初生目则明利飞则劲捷。一切诸鸟虽久成长无能及者。修行菩萨亦复如是。发菩提心为法王子。智慧清净大悲勇猛。一切二乘虽已历劫久修道行。皆不能及</p><p>第八</p><p>出宝髻所问经(显说一条行)</p><p>解修行菩萨一种持戒清净行波罗蜜</p><p>尔时佛告宝髻菩萨言。善男子何者是修行菩萨。持戒波罗蜜清净行。善男子。修行菩萨有一种持戒清净行。何者为一。所谓于无上菩提而舍心复有。是心若不相应事者而能相应。是心于三界中胜上为最。是心超越声闻缘觉。是心能救一切度达三界众生至于彼岸。是心能类无价宝珠而为等量。是心深重护念无舍使无暂忘。善男子当知。修行菩萨为十种尸波罗蜜清净行。何者为十。所谓三种身净行。四种口净行。三种意净行。是为十无尽清净戒</p><p>第九</p><p>出演法师品经(显说二条行)</p><p>修行菩萨挍量声闻法教 修行菩萨于诸刹土修学菩萨行门</p><p>尔时佛告舍利弗言。舍利弗。譬如有人自言我能入大海至海底坐。是人既见海已则于牛迹涡中动摇手脚自云我学拍浮。他人告言。汝自昔云我入大海取海底坐。何故今日不入海中。其人答言。我先于此牛迹水中习学。然后方入大海。舍利弗于意云何。是人所修邪正。以不所拟作者。善巧方便以不所执。我入海底。先于牛迹涡中习学。舍利弗言。不也世尊。若人愿入大海。必须入海习浮。佛告舍利弗。亦复如是。佛入涅槃后。世有法主比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。于是大乘经典<a href=\"/remen/xinxing1.html\" class=\"keylink\" target=\"_blank\">信心</a>供养。显扬如来智慧圣德恭敬尊重。既缘大乘深义。智慧狭劣不达其底不解其义。后时依止声闻。修习杂学阿含经论。以名闻利养故。与诸檀越交通。若有比丘。不习大乘经者。随顺递相谄曲心故。构引伴侣乐学声闻。牛迹水涡习学拍浮。舍利弗。以是义故。若修行菩萨所将大乘经典而求佛智者。是修行菩萨应学如来威仪集行。若如来在于无智众中。不共交通亦不所受。除施法外默然不语。修行菩萨亦复如是。如闻诸佛刹土诸大菩萨摩诃萨见在。住持百千善巧方便。于诸百千刹土。习学教授亿百千众生。令得神通大力而得善行功德。舍利弗。修行菩萨应当于诸刹土随诸菩萨习学法行。复应学彼威仪行业禅定解脱三昧三摩钵帝善巧方便威神五通解脱故。随其修学。然于空闲静处。心念十方刹土诸大菩萨随机方便。不应乐入声闻智慧受持习学</p><p>第十</p><p>出决定毗尼经(显说二条行)</p><p>解声闻及菩萨如何授教戒行律仪相应 又解三毒类定轻重</p><p>尔时圣者优波离。从禅定起。诣于佛所稽首<a href=\"/remen/dl.html\" class=\"keylink\" target=\"_blank\">顶礼</a>退坐一面。而白佛言。世尊。我今向来宴坐入定而有所思。世尊。先为声闻缘觉乘人。及初修大乘行菩萨。为其制戒清净律仪。如来所说。宁舍身命不得犯戒。我于毗尼<a href=\"/remen/lvzang.html\" class=\"keylink\" target=\"_blank\">律藏</a>。名为上首。今如来在世若复涅槃。我当云何教授<a href=\"/remen/jielv.html\" class=\"keylink\" target=\"_blank\">戒律</a>。若声闻缘觉乘人修持禁戒不令缺犯。复当云何。教授初修大乘行菩萨修持护戒。世尊。是以为我广说教迹。我今密于佛所听闻授记。我则以佛威神力故。敢当自制我若摄授禁断律仪。愿佛慈悲为我宣说。云何犯戒。云何无犯。世尊今此会中声闻菩萨无量众集。堪可表示</p><p>尔时优波离说此语已。佛告优波离言。汝为声闻应机别说清净戒行。复为初修大乘行菩萨故。善巧方便应机别说清净戒行。何以故。优波离。若声闻持戒当知戒行差别。与初修大乘菩萨戒相违背。则非菩萨净戒。若初修大乘菩萨持戒清净。则与声闻戒行违背不同。非是净戒。所以者何。若声闻志愿力故乃至刹那不求世间生死。亦无所乐亦无所愿。是其声闻清净戒行。若初修大乘行菩萨志愿力故。愿我无量劫时。于此<a href=\"/remen/kuhai.html\" class=\"keylink\" target=\"_blank\">苦海</a>救度众生。心无疲倦。是其初修大乘行菩萨清净戒行。以是义故。优波离当知。各为随机当说禁戒。若为初修大乘行菩萨说戒顺于他心无恼众生。若为声闻说戒利己不顺他心。若为初修大乘菩萨说戒<a href=\"/remen/kuanrong.html\" class=\"keylink\" target=\"_blank\">宽容</a>方便。若为声闻说戒无所宽容禁戒严切。若为初修大乘菩萨说戒。可以长远无相所说。若为声闻说戒。可以严切。执见有相为其所说。优婆离。何故初修大乘行菩萨。兼顺他意而令修学。何以故。声闻不顺他意而令修学。优波离当知。初修大乘行菩萨。各各随机引化众生。顺他心故无所恼故修持戒行。若声闻则非他心故修持戒行。何故初修大乘行菩萨戒行宽容无犯。何故声闻禁戒笮狭严切。优波离当知。若初修大乘行菩萨晨朝有犯应当结罪至午。若菩提心无间断戒聚成就则非所犯。若当午时有犯至于黄昏。菩提心无间断戒积成就则非所犯。若黄昏有犯至于初夜。菩提心无间断戒积成就则非所犯。若初夜有犯至于中夜。菩提心无间断戒积成就则非所犯。若中夜有犯至于后夜。菩提心无间断戒积成就则非所犯。优波离当知。初修大乘行菩萨戒行宽缓。若有菩萨结罪有犯不应悔惧。复次若声闻犯戒戒相则灭无复更全。何以故。若声闻持戒除烦恼故。如救头然烧衣。心速为求寂灭涅槃。坚持戒行。云何初修大乘行菩萨。长远修行无相无著不离世间。云何声闻执相一生断灭现前修学。优波离。若初修大乘行菩萨喻若恒河沙劫虽受五欲快乐。菩提心无暂舍。当知是菩萨戒行无缺。何以故。为初修大乘行菩萨。后时成熟菩提心故。若在睡眠五欲尚无所染。况在觉悟。所以者何。若初修大乘行菩萨。不应一生总断烦恼。若菩提成熟烦恼自灭。若声闻修习道行。犹未成熟。是等其心刹那不愿更生世间。是以一生迅速修行。喻若救头。优波离当知。初修大乘行菩萨。长远心无厌倦随入修行应知。声闻一生暂时修学。以是义故。优波离。汝若为初修大乘行菩萨。教授说戒宽遮顺他意故。长远深邃教其修学。若为声闻。教授说戒不应顺他亦无宽缓。何以故。初修大乘行菩萨。为大因缘修<a href=\"/remen/faqi.html\" class=\"keylink\" target=\"_blank\">法器</a>故。而成阿耨多罗三藐三菩提。菩萨不应厌惧世间。愿我无量长远劫时。为众生故。受生死苦。是以如来不为修行菩萨。而说出离三界生死苦海悔过因缘。所以者何。如来为修行菩萨故喜悦欢心。为说甚深清净因缘。无过无缠无障空相如是与其言说。若菩萨闻是说已。乐住世间无有厌倦。乃至成就阿耨多罗三藐三菩提</p><p>尔时圣者优波离白佛言。世尊。说有三种三毒重罪。或缘贪欲相应。或缘嗔恚牵缠。或为愚痴。何者最重。何者最轻。愿为初修大乘行菩萨。说其轻重方便戒行</p><p>尔时佛告圣者优波离言。若初修大乘行菩萨。以恒河沙劫。常犯贪欲种类罪故。若信受大乘而生一念嗔心。结罪重于贪欲。何以故优波离。若嗔心发动则能舍弃众生。若舍嗔贪欲心发则摄众生。菩萨而无厄难。何以故。优波离。佛说若犯贪欲舍离稍慢。犯罪稍轻。若犯嗔恚解离稍速。获罪甚重。若犯愚痴解离则速得罪稍深。优波离当知。三毒轻重如是。修行菩萨应当守护善巧方便智慧心故。无令缺犯</p><p>第十一</p><p>出遍清净毗尼经(显说二条行)</p><p>解释菩萨行声闻行各各如何调伏其心 类于二乘轻重</p><p>尔时寂净天子白文殊师利童子言。初修行菩萨。云何调伏其心。若声闻比丘。云何调伏其心。文殊答言。厌离三界心惊动故。则是声闻调伏其心。若摄授世间无量法故。不断生死一切众生而施无畏利众生故。乐住世间。则是修行菩萨调伏其心。若厌离功德资粮。则是声闻调伏其心。若集智资粮功德无厌。则是修行菩萨调伏其心。若厌见一切烦恼则是声闻调伏其心。若摄一切众生烦恼。则是修行菩萨调伏其心。若不为众生故不念诸佛圣德。则是声闻调伏其心。若为一切众生故显现诸佛圣德。则是修行菩萨调伏其心。若所修行业诸天不证。则是声闻调伏其心。若复所修业行三千大千世界诸天普证知闻。则是修行菩萨调伏其心。若舍一切魔军。则是声闻调伏其心。若三千大千世界所有魔军令其发动。菩萨而能摧伏。则是修行菩萨调伏其心。若不明自身心量。则是声闻调伏其心。若明一切刹土诸佛如来圣德。则是修行菩萨调伏其心。若唯为自身。则是声闻调伏其心。若为众生故。修习摄念一切诸佛圣德。则是修行菩萨调伏其心。若为小乘解脱执速。则是声闻调伏其心。若以刹那智慧成熟菩提。则是修行菩萨调伏其心。若断灭三宝种性。是声闻调伏其心。若修学三宝种性。则是修行菩萨调伏其心。若喻瓦瓶坏破无复更全。则是声闻调伏其心。若喻金器破坏修持如旧。则是修行菩萨调伏其心。若以善巧方便不具。则是声闻调伏其心。若善巧方便相应。则是修行菩萨调伏其心。若十力四无所畏不具。则是声闻调伏其心。若以十力四无畏心相应。则是修行菩萨调伏其心。若避世间如避火坑。则是声闻调伏其心。若乐住世间如游园苑居住殿堂。则是修行菩萨调伏其心。若不具六波罗蜜并四摄事。则是声闻调伏其心。若修六波罗蜜并四摄事坚持摄念。则是修行菩萨调伏其心。若不断一切宿缘习气。则是声闻调伏其心。若除相续一切习气。则是修行菩萨调伏其心。略要言之。若心着数量亲近量法习学有量戒行三昧智慧解脱解脱知见。则是声闻调伏其心。若非量数以无量系亲近无量善巧方便所学戒行三昧智慧解脱复缘解脱所见。则是修行菩萨调伏其心</p><p>尔时如来告文殊师利菩萨言。善哉善哉。如汝所说。此是修行菩萨初入调心法行。以何义故。文殊师利。听我所说乃至解脱。此调伏义多应成就圆满故。文殊师利。譬如二人同居一处。一人赞叹四大海水。一人赞叹牛迹涡水。文殊师利于意云何。牛迹涡水堪赞多不。文殊师利言。是坑微浅况堪类于四大海水赞叹轻重。佛言若声闻调伏现相亦复如是。譬如牛迹涡水自少不济无所赞益。当知小乘轻重若是。其有一人所赞大海者。文殊师利于意云何。是人堪任赞大海不。文殊师利言。大海功德无量赞叹无量。佛言修行菩萨亦复如是。应现修行无量。譬如大海不知滴量。大乘功德亦复如是</p><p>尔时说此法已。一万二千天子。皆发阿耨多罗三藐三菩提心。各发是言。世尊我等。从今修行菩萨行处而能修学。愿引一切众生。令入此道</p><p>大乘修行菩萨行门诸经要集卷上</p><p>大乘修行菩萨行门诸经要集 卷中</p><p>大唐至相寺沙门释智严译</p><p>第十二</p><p>出海慧菩萨所说经(显说八条行)</p><p>解菩萨犯戒而能成就六波罗蜜 解般若波罗蜜深义挍量声闻轻重 解初发菩提心宝忍辱邪魔不退菩提 解身口意三业成就六波罗蜜 解成就观行六波罗蜜念门 解八种功德与烦恼和杂喻 解四种善行门 解菩萨行门有十二种魔障钩</p><p>尔时有一天子。白文殊师利童子言。文殊师利。颇有初修行菩萨。心怀悭吝。而能成就檀波罗蜜不。文殊师利言。有是行人。天子白言。以何义故而有是人。文殊师利言。若修行菩萨成熟众生。不舍菩提故。以不舍故。则是悭吝以施成熟众生心故。则能成就檀波罗蜜</p><p>复次天子白文殊师利言。颇有修行菩萨。若当犯戒而得成就尸罗波罗蜜不。文殊师利言。有是行人。天子白言以何义故而有是人。文殊师利言。修行菩萨摄护成熟诸众生故。若不具戒而得成就尸罗波罗蜜</p><p>复次天子白文殊师利言。颇有修行菩萨。舍于忍辱而得成就羼提波罗蜜不。文殊师利答言。有是行人。天子白言。以何义故而有是人。文殊师利言。若修行菩萨舍外道行。专习无上菩提法忍。而得成就羼提波罗蜜</p><p>复次天子白文殊师利言。颇有修行菩萨。贡高我慢而得成就精进波罗蜜不。文殊师利言。有是行人。天子白言。以何义故而有是人。文殊师利言。若修行菩萨。不乐辟支阿罗汉果故。然为显扬萨婆若智故。乐于大乘。而无怠心。积集善念无上菩提。而得成就毗梨耶波罗蜜</p><p>复次天子白文殊师利言。颇有修行菩萨。以散乱心。而得成就禅波罗蜜不。文殊师利言。有是行人。天子白言。以何义故而有是人。文殊师利言。若修行菩萨乃至睡眠。不乐辟支阿罗汉果。专求无上菩提。而得成就禅波罗蜜</p><p>复次天子白文殊师利言。颇有修行菩萨。愚痴无智。而得成就般若波罗蜜不。文殊师利言。有是行人天子白言。以何义故而有是人。文殊师利言。若修行菩萨。智慧狭劣。见于世俗厌魅咒诅起尸扰动惊乱他心。而菩萨无有方便救护之智。然为菩提心故。摄<a href=\"/remen/nianfo.html\" class=\"keylink\" target=\"_blank\">念佛</a>地。而得成就般若波罗蜜</p><p>尔时如来叹文殊师利菩萨言。善哉善哉。文殊师利。诚如所说汝能分别。初修行菩萨应作不作修习行业真实不虚。所以者何。汝今听我略说般若波罗蜜圆满解脱。文殊师利。譬如有人一日之中忍受饥饿。不尝毒食。修行菩萨亦复如是。宁守悭吝无持戒心嗔恚怠慢不摄念。心不乐声闻缘觉道行。若心爱乐修六波罗蜜行则不应尔。何以故。是中菩萨应当有厄。天子言世尊。修行菩萨不应怖畏烦恼。佛言修行菩萨。实怖烦恼。恐入声闻地位。天子。于意云何。譬如有人志存身命忽被加害。宁当截首宁截身耶天子言。世尊。若欲存命。宁割身肉不截其头。何以故。若存其首。尚得修集功德善踪。以善踪故生于天上。若截其首善踪俱灭。佛告天子言。修行菩萨亦复如是。宁舍威仪戒行不退菩提。宁与烦恼相应。不入声闻断烦恼门。天子言世尊。修行菩萨如是修行行业。世间稀有甚为难信。声闻缘觉精进行业。乃如修行菩萨犯戒。佛言。诚如所说。譬如贫人家常饭食。若转轮王暂少尝之如服毒药。若声闻除灭烦恼坚固精进。类于修行菩萨戒行亦复如是。复次譬如有人勤求生业庄饰一身。其人不堪富饶一国。况余世间。声闻亦尔。除己烦恼心故。虽行精进。不堪饶益阎浮众生。况余世间。复次譬如大富商主多诸眷属亲侍部从勤心。好施而能饶益无量众生。天子当知。修行菩萨亦复如是。修习慈悲悲心精进。是以饶益一切众生。胜义谛世俗谛。广施众生快乐</p><p>尔时长老摩诃迦叶。白佛言。世尊。若声闻修道证无为果。修行菩萨乃在有为。以何义故。修行菩萨。能过无为<a href=\"/remen/zhengguo.html\" class=\"keylink\" target=\"_blank\">证果</a>之人。佛言。迦叶当知。为汝说喻。智者以喻而速闻解。譬如于四大海满中成酥。而有人取一牛毛。分为百分。以一分毛端。取其一滴酥。迦叶于意云何。彼一分毛端一滴酥量。多彼四大海中酥不。迦叶言。不也世尊。佛言。迦叶于意云何。此二处酥。何者最上最尊最多最贵。迦叶言。若以一毛端酥。类大海酥。过亿百千。是酥实为最上最尊最多最贵。其一滴酥。不可为比。佛言。迦叶。譬如百分毛端所取得酥。若声闻于无为智慧类于佛智亦复如是。修行菩萨。修习有为功德。无为行愿普入佛智。迦叶当知。譬如蚊蚁之属。唯能取得一粒食味。若复有人三月广种田苗。迦叶于意云何。何者数多。迦叶言。三月所种。若至秋收其数无量饶益众生。其一粒食未能利己。况利众生。佛言。迦叶当知。譬如蚊蚁执一粒食。声闻亦尔。若三月广种收获甚多。修行菩萨于六波罗蜜并四摄事功德。亦复如是。若成熟已安立利益无量众生。胜义谛世俗谛普施快乐。乃得成就无上涅槃。佛告迦叶。譬如有琉璃珠百千驮乘般入城邑。复有一颗无价宝珠。置于大海舟船之内。若无障碍到阎浮提。是珠普富阎浮众生。饶益贫苦。迦叶于意云何。彼百千驮琉璃珠所有价直。颇能过此一宝珠不。迦叶言不也世尊。佛言。彼诸琉璃珠无所直故。声闻修入无为解脱。亦复如是。迦叶当知。譬如无价宝珠犹在海船。若无障碍得到阎浮。则能普富一切众生。若修行菩萨。三宝种性相续无断。而能发起无上菩提。喻得宝珠利益无量。尔时佛告海慧菩萨言。云何初发菩提心宝而能忍辱不退菩提。云何菩提心宝而有障碍。海慧当知。若修行菩萨已发菩提心故。逢恶知识或魔波旬。或魔眷属。或事邪魔。或住魔行。被其娆恼劫夺<a href=\"/remen/shanxin.html\" class=\"keylink\" target=\"_blank\">善心</a>。修行菩萨心有疑惑。是等邪魔来恼菩萨。菩萨尔时心无退散。复不离隔无上菩提。亦不断绝众生解脱。以大悲故精进修集。亦不断绝三宝种性。亦不断绝一切佛行。亦不断绝如来三十二相八十种好。次第修行显集功德资粮。显现清净诸佛刹土。护持善法修习学故。乃舍身命成熟众生。不乐染着世间快乐。若修行菩萨。为众生故。大悲忍辱其心坚固。被他轻贱骂辱不可言说。苦楚打棒皆能忍受。众生重担而能荷负。不潜不缩。精勤不退。其心勇猛。至于彼岸。亦不疲倦修持精进起方便心专心坚固。他若恼者自不恼他。有人打骂自不嗔他。大乘义故世间殊别。是心<a href=\"/remen/zhengnian.html\" class=\"keylink\" target=\"_blank\">正念</a>筹量善路。为众生故顺三界行。我今勤求逆行。三界众生违顺我故。我应与其相应和合。是等众生嗔心勇猛。我求忍辱心怀随顺。世间众生递相诳惑。我今唯念智慧圆满。若有十方众生来集。各持兵器刀剑枪矟。随我而行各怀是心。此修行菩萨。若行若立若坐若卧。若发菩提心时。若发施心。若发持戒心。若发忍辱心。若发精进心。若发禅定心。若发智慧心。若发习学经典心。若发修持功德心。修行菩萨念此心时。我等则当斩断其首。细截身分大如枣叶。是等众生专怀忿怒志在杀人。尔时修行菩萨专心自念。我今于他无嫌怨心。我以忍辱而无仇恶。以何义故。我今是身从无始三界已来无边数量转易生死。无不经历经于地狱饿鬼畜生。受苦无量。或生人中。五欲贪故而无暂舍。或闻非法随顺他心。以是因缘抂失身命。被解支节百段分张。如是苦时彼此总无所益。今既截我身分断我命根。若能尽未来劫不休。我常不舍无上菩提。以何义故。我今所受割截。支体苦楚难忍。比于地狱苦过此百倍。愿我入于地狱不舍菩提。以大慈悲度众生故。何以故。如来所说少分心量能成大事。今世间众生。恶友甚多善友甚少。当知不应恶友为侣。所以者何。我与众生而无怨恶不生恨心。他有与人我有与他。他唯与人嗔嫉。我唯慈忍与他。我今应现不杀忍力不生嗔力。若能舍身命则速得菩提无碍。于身五欲贪爱所染。命断悉已自除嗔心。若起当舍觉除若能入是法门。当知如是修行菩萨。则能忍受一切众生恼乱。不共众生断绝。常能忍辱三种苦恼。何者为三。所谓一者身恼忍。二者口恼忍。三者意恼忍</p><p>复次何者恼乱身忍。若被割身而能忍受。<a href=\"/remen/weixin.html\" class=\"keylink\" target=\"_blank\">唯心</a>世法观念众生被割身者。若修行菩萨智慧方便正割体时观念六波罗蜜。如是观心。舍身命财。施身命故。不吝身故。则能成就檀波罗蜜行。若当被害悲心普遍。虽有楚痛。心无散乱。则能成就持戒波罗蜜行。若被割身分之时。愿度此人忍受无报。则能成就忍辱波罗蜜行。若以坚固精进。不舍菩提心故不厌世间修诸功德。则能成就精进波罗蜜行。若割身分之时。应当摄念。是身犹如草木瓦石影壁。如幻无常无我须臾坏灭。如是观已。则能成就智慧波罗蜜行。海慧当知。若修行菩萨。如是善巧方便。则能圆满六波罗蜜行不退菩提。则是菩萨成就身忍辱行</p><p>复次何者是修行菩萨口恼忍辱。若修行菩萨被骂不可言说。一切斗诤嗔忿嫌贱打棒邪直不可所言。闻他恶口。不起嗔怨。皆能忍受。则是菩萨成就口忍辱行</p><p>复次云何修行菩萨恼乱意忍。若修行菩萨。善巧方便智慧相应。被人毁呰骂辱嗔责不可言说。菩萨闻已意能忍辱。则是修行菩萨。成就意忍辱行</p><p>复次海慧。如何修行菩萨善巧方便智慧圆满。而能成就六波罗蜜观行念门。若修行菩萨。闻他被骂难闻难忍。恶口嗔责不可言说。菩萨应当观念。是人今骂我之人。应是过去悭吝嫉妒。不遇良缘不授习学。不曾供养三宝。今者骂我。我今应当除其烦恼嗔恚怒心。我今可舍怨恶嫉心。无所贪惜。求善知识修学善路。亲侍善人禁慎口过。则能成就檀波罗蜜</p><p>复次修行菩萨应作是念。是人犯戒不识罪咎。我已<a href=\"/remen/shoujie.html\" class=\"keylink\" target=\"_blank\">受戒</a>不应嗔动。一心念佛观受罪报。则能成就持戒波罗蜜</p><p>复次修行菩萨应作是念。是人习性多嗔恶故。是以骂我。我今无怨。慈心相向。则能成就忍辱波罗蜜</p><p>复次修行菩萨应作是念。是人不具善行。是以骂我。我今自当策励身心。一心正念不忘菩提。此等恶人利益我故。结大因缘。未调伏者当令调伏。未念善者令其念善。未息恶者令其息恶。如是心念。则能成就禅波罗蜜</p><p>复次修行菩萨应作是念。是人<a href=\"/remen/zizai.html\" class=\"keylink\" target=\"_blank\">自在</a>无智。执见有相我相众生相贪受财相。是以骂我。我今如法自念。是中有谁骂者。是谁与受俱无。既无自他则能除灭一切<a href=\"/remen/faxiang.html\" class=\"keylink\" target=\"_blank\">法相</a>邪行。无怨能忍则得成就般若波罗蜜</p><p>佛告海慧菩萨。若修行菩萨具智慧故。闻他恶口骂詈毁辱不堪闻说。菩萨乃能安忍受故。行愿圆满成就。波罗蜜定不离大乘。则能成就口恼忍辱</p><p>尔时海慧菩萨言。何者是修行菩萨被恼意忍。一切魔障。令其菩萨远离菩提。劝生退心。一切外道贪利养故。修习邪行。令其菩萨远离菩提。菩萨已悟正行。心无散乱不离菩提。纵为化现佛身。其心无所退动。复有大力邪魔。诃责菩萨令生邪念。语菩萨言。汝非有力。能集大乘终不成佛。速弃重担舍此精进。菩提难得。如来圣德亦复难求。世间无量难忍苦恼。已入涅槃者现受快乐。汝大丈夫宜亦速入涅槃。海慧当知。修行菩萨正被劝退菩提之时。菩萨不遂他心不舍正念。菩萨作是念言。我定当坐菩提树下。定当摧伏邪魔军众。定当成等正觉转大法轮。于三千大千世界敷演佛法。我已劝请一切众生令成正觉。普愿于我受净法施。若一切诸佛他心贤圣。知我诚心菩提行愿。我今以此菩提心故。于身忍辱不敢诳惑。诸佛贤圣及一切众生乃至自身。如是修行菩萨摄心忍受。不退大乘不断菩提心宝。海慧当知。如是发起菩提心宝。既能发起忍辱波罗蜜。复能不退精进波罗蜜。圆满二行。则是菩萨忍辱意恼</p><p>尔时海慧菩萨白佛言。世尊。何者是世间相续功德。与烦恼和杂而能成熟。我等众生以何义故。名为相续世间功德与烦恼和杂。佛言。有八种世间相续功德与烦恼和杂。何者为八。所谓一者修行菩萨功德资粮无厌。二者乐受世间生死。三者愿值诸佛如来。四者愿成就众生无惓。五者守护佛法修行习学。六者勤心摄授众生善行。七者深乐佛法不舍菩提。八者系着波罗蜜行而无舍心。海慧当知。世间相续功德和杂烦恼修行如是。而此修行菩萨。恶见烦恼。无所染着</p><p>尔时海慧菩萨白佛言。是诸功德云何烦恼和杂。佛言。当知所立三界皆因烦恼成就。其修行菩萨以善巧方便功德力故。愿住世间救度众生。恒在三界摄受烦恼。菩萨不为自身动乱深故。以是义故。功德和杂烦恼</p><p>尔时舍利弗白佛言。世尊。如是无量菩萨行愿。依佛如来不可思议智慧方便。甚希难有。世尊。又见初修行菩萨。如来智故随诸众生。修行无量种种行业。甚难甚难。不可闻说。若修行菩萨如是难行难忍。不惊不惧。其事更难。时舍利弗说是语已。佛告舍利弗言。舍利弗。于意云何。如师子儿闻父哮吼有惊怖耶。舍利弗言。不也世尊。佛言。舍利弗。当知。修行菩萨若闻菩提师子吼声不惊不惧。若闻众生种种异类无量行业。亦不惊不动。舍利弗。如微小火。不惧一切草木<a href=\"/remen/conglin.html\" class=\"keylink\" target=\"_blank\">丛林</a>。亦不作是念。我无力烧世间草木。修行菩萨亦复如是。以少慧火救诸众生。不惧一切烦恼。亦不作念。我不堪任除灭众生世间烦恼。何以故。若明识一切众生烦恼。而此烦恼则助慧炬。佛告舍利弗。譬如世间一切草木枝叶根茎。各相谓言。劫后七日。一切草木宜共火战各取为胜。尔时此诸草木积聚柴草。高如须弥。有告火言。柴草积集高若须弥。汝火何不集力。必被柴草所胜。火云。我不集众。何以故。草木是我朋友。若草木多我则有力。若草木少我当则灭。舍利弗。修行菩萨亦复如是。以众生无量烦恼故。而能炽然智慧火炬。修行菩萨渐渐力强。若明识烦恼义已。然持烦恼为智慧炬。若修行菩萨。不乐烦恼而有舍弃。便堕声闻缘觉之地。舍利弗。当知若修行菩萨。正念观察一切烦恼。修行菩萨渐则力强。闻是语已不惊不动。当知菩萨善巧方便智慧成就</p><p>复次修行菩萨有四种相应善行。何者为四。所谓一者精进修习六波罗蜜。二者以大悲心成熟众生。三者坚持功德成就圆满。四者无量劫时守护三界。亦无疲倦。积集一切功德资粮。若修行菩萨能成如是四种功德。则为决定菩萨行业</p><p>尔时佛告海慧菩萨言。善男子。汝识邪魔波旬央俱赊钩不。海慧菩萨言。世尊。我识知是邪魔障钩。佛言。汝今愿闻邪魔障钩解脱义不。海慧菩萨言。愿乐欲闻。佛言。若有菩萨。闻是义已。则得解脱邪魔障钩。而能摧伏一切魔军。速成阿耨多罗三藐三菩提。尔时海慧菩萨白佛言。我等今者以佛威神。欲说十二种邪魔央俱赊钩。初修行菩萨道故。何者十二。所谓一者若修行菩萨修檀波罗蜜。所爱之物而生吝心。不爱之物方能舍施。若有亲识意乐施与。若非亲识心无舍施。施者受者俱生分别。世尊。此是修行菩萨第一障布施魔钩</p><p>复次世尊。若修行菩萨。善行精进坚持戒行威仪具足。少分所犯则见闻其罪。身心清净平等习戒。若见精进比丘及婆罗门。而生供养共其习学。若见犯戒则生嗔心嫌恨恶贱。所修行业自赞毁他。世尊。此是修行菩萨第<a href=\"/remen/erzhang.html\" class=\"keylink\" target=\"_blank\">二障</a>持戒魔钩</p><p>复次世尊。若修行菩萨。身忍口忍。意心不忍。返生嗔恚。若见倚世豪族。则为显扬其德。为其忍受。若见卑下庶类。则生嗔恨而无忍心。虽暂忍定心怀高慢嗔恚无舍。世尊。此是修行菩萨第三障忍辱魔钩</p><p>复次世尊。若修行菩萨。勤心习学而化众生。令入声闻缘觉乘中。不教大乘。而赞声闻辟支佛地。专习俗谛。舍弃胜义谛法门。掩覆大乘。专修世俗名利。幢幡音乐花香供养尊容以求声誉。不览大乘。不求佛法。世尊。此是修行菩萨第四障精进魔钩</p><p>复次世尊。若修行菩萨。起四禅定三摩钵低。宴坐寂然成就禅定。而被毁呰成熟众生处。毁呰说佛法处。毁呰众生同居处。毁呰善行有为功德处。不动无为法少分修习不求禅定。返见欲界及<a href=\"/remen/wusejie.html\" class=\"keylink\" target=\"_blank\">无色界</a>乐无色天。以钝心故愿寿长远。若生无想天上。百千般佛成等正觉。是人无由值遇诸佛。不闻佛法不值僧徒。不能成就众生。亦不值受如来妙法。不值积集功德资粮。而无智慧愚痴怠慢。若无想天寿生毕已。下生之处少智尪弱。世尊。此是修行菩萨第五障禅定魔钩</p><p>复次世尊若修行菩萨。智慧弥广别识习性知因缘起所有不立不行不住。而乃毁呰有为功德。遂失善巧方便智慧。若布施持戒忍辱精进禅定。俱不修习。唯赞般若波罗蜜。自言。般若最胜。于五波罗蜜心生分别。以四摄事不摄众生。心常无相无为将为最妙。是人未熟智故却堕邪路。世尊。此是修行菩萨第六障般若魔钩</p><p>复次世尊。若修行菩萨。修阿兰若行乐住寂静。独处山林无所乐着。逈无储积不居道俗。少用功智不动安然。亦不习学深义。亦不成熟众生。亦不听闻佛法。亦不挍量趣路。若有讲深义处。亦不往就。听闻。亦不求问深教。亦不寻善知识。以其乐住阿兰若。志存烦恼不动。若不开剥烦恼种子乃至八圣道路。是修行菩萨。虽在独住不利他己。世尊。此是修行菩萨第七障阿兰若魔钩</p><p>复次世尊。若修行菩萨。说法深邃。美言悦豫威德摄众。若有众生堪与授法。不为授说。若见钝根愚痴不堪教授。则为显示佛法。世尊。此是修行菩萨第八障归依法海魔钩</p><p>复次世尊。若修行菩萨。习学世间外道疏论。舍弃大乘深义。赞扬外道所说。若见有人明闲外论。乐说听闻称美为德。是时会中有诸天众。心乐听闻大乘法故。来赴道场。既闻所说外道疏论。心生懊恼而还本宫。发如是言。此善男子今已灭法如来善教。如是修行菩萨于法栋梁。何故翻教世间外论。乐戏论故。弃舍大乘。何以故。诸佛如来为甚深法故。成等正觉。不因世俗外道戏论。成就菩提。世尊。是等修行菩萨。学说外道种种言论。而乃覆藏如来佛法。如是之人于佛法化成等正觉专行断灭。世尊。此是修行菩萨第九障覆盖甚深佛法赞扬外道戏论魔钩</p><p>复次世尊。若修行菩萨。逐恶伴侣为善知识共结朋友。而是恶友专令菩萨弃舍众生不令成熟。亦复不令扶护佛法。教住空寂少功力处。数为教授声闻法行。若有大乘相应深义。不为宣传。若修行菩萨习大乘故。住寂静处欲进菩提。恶友为障令其菩萨攀缘世间。而谓之言。修行菩萨合攀缘世间俗法。若应教习世法。他则令住寂静为现令悟入于他位。不为显示菩萨决定无上行门。世尊。何者是菩萨决定无上行门。有其十种。何者为十。所谓一者依住信根受善知识教故。二者精求妙法如救头然。三者于善法教乐住正念常勤修学。四者正勤精进已作法者其心不舍。五者不乐自乐唯愿成熟众生。六者为求法故不惜身命。七者三十二相八十种好净佛刹土修诸功德资粮无厌。八者总持威德圆满成就。九者一切凡俗世位心无染故修习摩诃般若波罗蜜行。十者过一切声闻缘觉位地善巧方便智慧超进。世尊是为十种决定无上菩萨行业。修行菩萨应当习学。是诸恶友。不为显示善事翻令障道。谓菩萨言。汝若勤苦修行然可成佛。不可怠慢心故得成佛道。汝若八劫乃至十劫不成菩提。更无可求阿耨多罗三藐三菩提。世尊。修行菩萨。苦行精进被他障道。令退入声闻果位。此是修行菩萨第十障非善知识魔钩</p><p>复次世尊。若修行菩萨。贡高我慢。以贡高故。心不下故。于诸师僧和尚威仪羯磨门徒檀越乃至父母。心无摧伏。若见修行菩萨。已超菩萨行门悟达善行。已得总持威仪圆满。不愿亲近不共习学善教。亦不寻求请问。若见曾修大乘行人。已被魔钩钩着其心。以是义故。是人翻修邪行。爱乐邪伴。专行邪路。退失菩提。如痴母羊无步前进。譬如有人于炕旱时。高原陆地种赡部树。复不溉灌。纵有流渠堰塞令断。是人虽种不溉不生。世尊。修行菩萨亦复如是。先发菩提。后生贡高我慢心故。退失善知识教不闻佛法。已闻受者更不修治。譬如海水波浪不动地势洼下水能深厚。所有江河泉源凑流就下。世尊修行菩萨亦复如是。于师僧父母。心为卑下用少功力获大深法随所记念法入心耳。若贡高我慢不伏师僧父母。当知是人已被魔钩之所钩着。世尊。此是修行菩萨第十一障贡高魔钩</p><p>复次世尊。若修行菩萨。形貌端严众所钦仰。富饶高族部从眷属仓库珍宝。其数无量。以其端严众所观美。富饶高族部从众多功德资粮贵敬遵崇。是菩萨不求集智资粮。以自威严富豪力故。醉心怠慢不见正路。若见出家初修菩萨戒人。已出尘劳精勤修习。集智资粮智慧力故。为法精诚宴坐风日。血肉干焦露骨羸瘦。晨昏修习如救头然。是贡高修行菩萨。若见如是行人而生嫌贱。不共为伴不随受教。其心愚昧闇钝无智。世尊。此是修行菩萨第十二障我心所醉魔钩</p><p>尔时菩萨言。世尊。是为修行菩萨十二种魔障央俱赊钩。令其修行菩萨障道。若修行菩萨。不觉不知不离不远。如是无明尚不堪习随逐菩萨幼童行业。况能得成阿耨多罗三藐三菩提。是以初修行菩萨。应当精勤摄心自觉超过邪魔十二障钩</p><p>第十三</p><p>出戏乐严经(显说一条行)</p><p>解善巧方便施五欲乐故劝化一切众生令发无上菩提</p><p>尔时长老须菩提。告夫人言。善女人。汝之夫婿今在何处。夫人答言。须菩提当知。我今非唯一夫。何以故。世间众生五欲所缠戏乐习故。皆是我夫。须菩提言。何者是善巧方便随意戏乐。夫人答言。须菩提当知。若有众生贪求五欲。我当则以资助奉施。然则劝化令发菩提。若有众生欲心炽盛。我当回施恣情戏乐。是以名为善巧方便随意戏乐。须菩提言。如来不许众生耽欲。夫人答言。如闻如来经中所说。若有比丘。受持<a href=\"/remen/jiasha.html\" class=\"keylink\" target=\"_blank\">袈裟</a>锡杖卧具病缘杂药什物之属。不应多畜。是其童子及诸檀越。就于聚落所得上妙供具。供养师僧和尚同居僧徒随所乐受。若因此一物。恶行灭除而得长道。以是义故。如来许其比丘受畜是物。须菩提言。诚如所说真实不虚。夫人言。一切五欲耽着戏乐。如来以是方便。若有利故亦许不遮。须菩提言。善女人。几何众生。因是善巧方便受诸戏乐。成熟无上菩提。夫人答言。若三千大千世界。虚空所有星辰数量至于边际。尚知其数。若与我善巧方便受世戏乐。调伏劝化故。皆发无上菩提。是等众生。其数多于虚空星数。须菩提言。善女人。汝何能得令诸众生而获安乐。夫人答言。须菩提当知。有诸众生。乐事梵天。我以四禅喜乐随意奉施。然后劝令发菩提心。复有众生乐事帝释。我当奉以帝释快乐。然后劝令发菩提心。复有众生。乐于诸天龙王夜叉修罗乾闼及金翅鸟诸杂大蛇皆以戏乐。我当各随所乐施奉无阙。然后劝令发菩提心。复有众生。意乐转轮圣王游戏乃至大臣国邑聚落族姓之子及婆罗门中部下庶。如是众生各随意乐悉皆施与不令阙乏。然后劝令发菩提心。复有众生。乐于色声香味触法。复有众生意所贪着。花鬘璎珞涂香末香衣服缯彩以为严饰。复有众生。贪着钱财。金银珠玉颇梨马瑙鼓乐弦歌。如是众生意所乐者五欲戏乐皆当施与。然后劝令发菩提心。须菩提言。善女人当知。是诸五欲障八圣道涅槃趣路善无所得。是等五欲正受之时。亦有众生以是缘故。于善调伏劝入菩提。此义次第甚为难思。善女人。以大菩萨修行甚难之事。令是修行菩萨成就善事。当知甚难。何以故。如是等事。皆是众生障道一种之事。亦有诸类众生。还复因调伏而得入善</p><p>尔时精舍演<a href=\"/remen/fahui.html\" class=\"keylink\" target=\"_blank\">法会</a>中有二长者子。曾与夫人交游。善巧方便随意戏乐故。劝入无上菩提。是时此二长者子。白须菩提言。须菩提。勿以自智简择他智。须菩提。于意云何。若有少分油灯。堪以口吹手扇而能灭不。须菩提言。甚堪吹灭。长者子言。若声闻<a href=\"/remen/xingshan.html\" class=\"keylink\" target=\"_blank\">行善</a>男子善女人。以少智慧明故。以一游戏智故而能则灭。亦复如是。须菩提当知。譬如劫末之时有七日现。以众日光。世间起大火焰。是火堪以恒河中水灭得以不。须菩提言。百千海水尚不能灭。况恒河水能使灭耶。长者子言。须菩提当知。菩萨如是无量无边智慧光明。无量无边功德光明。若修行菩萨于恒河沙数劫中。以五欲游戏娱乐受世快乐。是修行菩萨智慧光明功德光明。无能堪任而能得灭。譬如有一贫病之人求医疗病。以其贫故医处单方。于时贫人病愿除愈。药价贱者服之病除。何以故。是贫病人以无力故。声闻亦尔。十二头陀修摄心故。独住阿兰若乐弊恶衣。然后解脱世间烦恼。须菩提当知。如贫病人良医为其随机处药愿求病差。声闻解脱亦复如是。复次譬如刹利国王。已授灌顶。王若有病良医为王和合贵药。光泽香美唇口甘甜四支安泰。堪为王服。王服药已。奉献音乐花香娱乐将为欢乐。以是方便国王病差。须菩提当知。亦复如是。亦有修行菩萨。以善巧方便随意戏乐受诸五欲。以欢乐乘故。而成阿耨多罗三藐三菩提。须菩提当知。如王病服上妙药者。修行菩萨亦复如是。以善巧方便智慧力故。而得解脱</p><p>第十四</p><p>出善巧方便经(显说一条行)</p><p>为修行菩萨声闻行故犯重障因</p><p>尔时佛告无上慧菩萨言。善男子。若有比丘修菩萨行。而犯众重。以善巧方便而能灭除。以是义故。我今为说不犯因缘。尔时无上慧菩萨白佛言。世尊。修行菩萨如何所犯。佛言。善男子。若修行菩萨。修习声闻法行。纵使百千劫中。服诸药草根茎花果。及能忍诸众生善恶言气。以于声闻缘觉行中修习定故。此是修行菩萨重大所犯。善男子。譬如声闻犯四重。已。是五阴现身无复堪任入得涅槃。善男子。亦复如是。若修行菩萨。不舍声闻不忏其罪。于时修行菩萨。无复堪任成等正觉。无能入于佛地无余涅槃</p><p>第十五</p><p>出胜积经(显说一条行)</p><p>说修行菩萨退入声闻行中</p><p>复次善男子。譬如有人患眼。经过一月以药医疗。眼渐开见。然有仇人以毕茇末而扑眼中。是人眼光盲闇如旧。若修行菩萨。修大乘时退入声闻。其根闇钝。譬如无智之人。以白栴檀末和青淤泥涂于身体。是其白檀和恶气故。其檀本香无复更闻。修行菩萨亦复如是。以习声闻行故。污染功德资粮。难遭佛行无复更堪集诸菩萨会中清净位地</p><p>第十六</p><p>出如来藏经(显说一条行)</p><p>观念如来因果</p><p>尔时佛告摩诃迦叶言。譬如有人倒地。若还拓地而得起立。迦叶当知。亦复如是。若于佛法中。倾倒直堕无间地狱。若拓如来圣德。从地狱中还复得起。何者倚拓如来若能一心念佛圣德依教修行。尔时摩诃迦叶白佛言。纵无净心观察如来。尚能获大利益。况以净心观察如来其福无量。佛言。诚如所说。但种种意行观察如来。皆当为说趣涅槃路。尔时摩诃迦叶言。我今解如来所教。宁于佛法犯罪。不事外道恶行修学。以何义故。若于如来法中行非法罪。所起恶行皆因涅槃能灭。若事外道所起恶行。皆入地狱饿鬼畜生。受诸恶报。佛言。诚如所说</p></div>"
}]