[{
    "title": "金光明经 第一卷",
    "author": "昙无谶 译",
    "html": "<div class=\"B1_text\"><p>金光明经 序言</p><p>真定府十方洪济禅院住持传法慈觉大师宗颐述</p><p>夫灵心绝待。泯万物而独存。妙行难思。诸缘普现。则实际理地。虽不受于一毫。而事相门中。不舍于一法。故如来出世。说金光明经。依清净心。建<a href=\"/remen/jietuo.html\" class=\"keylink\" target=\"_blank\">解脱</a>行。显出尘之经卷。永廓迷情。示伏藏之宝王。顿圆大用。夫以信相为起教之人。则菩萨无滞空之行。于坚牢有赞空之颂。则法身非有相之求。性相该通。有无互建则一经之要义在于斯。至于明诸<a href=\"/remen/fofa.html\" class=\"keylink\" target=\"_blank\">佛法</a>性之源。探如来寿量之本。金光普照。发扬一切智门。金鼓腾声。显示无边妙用。则菩萨发行之源也。忏除罪障。本如梦之法门。赞叹如来。举<a href=\"/remen/xiuxing.html\" class=\"keylink\" target=\"_blank\">修行</a>之妙果。摩诃萨埵之饲虎。能舍能行。长者流水之济鱼。有始有卒。则菩萨依真之行也。譬之明月当天。影沈众水。真金作器。体应万形。主伴<a href=\"/remen/yuanrong.html\" class=\"keylink\" target=\"_blank\">圆融</a>。一多<a href=\"/remen/zizai.html\" class=\"keylink\" target=\"_blank\">自在</a>。能于一法。受一切法。则信如来之秘藏。实为<a href=\"/remen/sanjie.html\" class=\"keylink\" target=\"_blank\">三界</a>之宝乘。<a href=\"/remen/zhuangyan.html\" class=\"keylink\" target=\"_blank\">庄严</a>性海之门。趣向觉王之本。是以十千天子。闻而顿证于<a href=\"/remen/puti.html\" class=\"keylink\" target=\"_blank\">菩提</a>。一切<a href=\"/remen/zhongsheng.html\" class=\"keylink\" target=\"_blank\">众生</a>。入者皆同于<a href=\"/remen/ganlu.html\" class=\"keylink\" target=\"_blank\">甘露</a>。则见闻<a href=\"/remen/suixi.html\" class=\"keylink\" target=\"_blank\">随喜</a>。读诵<a href=\"/remen/shouchi.html\" class=\"keylink\" target=\"_blank\">受持</a>。于一念具了无上法门者。岂小缘哉。凡我同俦。勉思佛意。元丰四年三月十五日序</p><p>金光明经 第一卷</p><p>北凉<a href=\"/remen/sanzang.html\" class=\"keylink\" target=\"_blank\">三藏</a>法师昙无谶译</p><p>金光明经序品第一</p><p>如是我闻。一时佛住王舍大城耆阇崛山。是时如来游于无量甚深法性诸佛行处。过诸菩萨所行清净</p><p>是金光明诸经之王若有闻者</p><p>则能思惟无上微妙甚深之义</p><p>如是经典常为四方四佛<a href=\"/remen/shizun.html\" class=\"keylink\" target=\"_blank\">世尊</a></p><p>之所护持东方阿閦南方宝相</p><p>西无量寿北微妙声我今当说</p><p><a href=\"/remen/chanhui.html\" class=\"keylink\" target=\"_blank\">忏悔</a>等法所生<a href=\"/remen/gongde.html\" class=\"keylink\" target=\"_blank\">功德</a>为无有上</p><p>能坏诸苦尽不善业一切种智</p><p>而为根本无量功德之所庄严</p><p>灭除诸苦与无量乐诸根不具</p><p><a href=\"/remen/shouming.html\" class=\"keylink\" target=\"_blank\">寿命</a>损减贫穷困苦诸天舍离</p><p>亲厚斗讼王法所加各各忿诤</p><p>财物损耗愁忧恐怖恶星灾异</p><p>众邪蛊道变怪相续卧见恶梦</p><p>昼则愁恼当净洗浴听是经典</p><p>至心清净着净絜衣专听诸佛</p><p>甚深行处是经威德能悉消除</p><p>如是诸恶令其寂灭护世四王</p><p>将诸官属并及无量夜叉之众</p><p>悉来拥护持是经者大辩天神</p><p>尼连河神鬼子母神地神坚牢</p><p>大梵尊天三十三天大神龙王</p><p>紧那罗王迦楼罗王阿修罗王</p><p>与其眷属悉共至彼拥护是人</p><p>昼夜不离我今所说诸佛世尊</p><p>甚深秘密微妙行处亿百千劫</p><p>甚难得值若得闻经若为他说</p><p>若心随喜若设<a href=\"/remen/gongyang.html\" class=\"keylink\" target=\"_blank\">供养</a>如是之人</p><p>于<a href=\"/remen/wuliangjie.html\" class=\"keylink\" target=\"_blank\">无量劫</a>常为诸天八部所敬</p><p>如是修行生功德者得不思议</p><p>无量福聚亦为十方诸佛世尊</p><p>深行菩萨之所护持着净衣服</p><p>以上妙香慈心供养常不远离</p><p>身意清净无诸垢秽<a href=\"/remen/huanxi.html\" class=\"keylink\" target=\"_blank\">欢喜</a>悦豫</p><p>深乐是典若得听闻当知善得</p><p>人身人道及以正命若闻忏悔</p><p>执持在心是上善根诸佛所赞</p><p>金光明经寿量品第二</p><p>尔时王舍城中。有菩萨摩诃萨名曰信相。已曾供养过去无量亿那由他百千诸佛。种诸善根。是信相菩萨作是思惟。何因何缘。释迦如来寿命短促方八十年。复更念言。如佛所说有二<a href=\"/remen/yinyuan1.html\" class=\"keylink\" target=\"_blank\">因缘</a>寿命得长。何等为二。一者不杀。二者施食。而我世尊。于无量百千亿那由他阿僧祇劫。修不杀戒具足十善。饮食惠施不可限量。乃至己身骨髓肉血。充足饱满饥饿众生。况余饮食。大士如是至心<a href=\"/remen/nianfo.html\" class=\"keylink\" target=\"_blank\">念佛</a>。思是义时其室自然广博严事天绀琉璃种种众宝。杂厕间错以成其地。犹如如来所居<a href=\"/remen/jingtu.html\" class=\"keylink\" target=\"_blank\">净土</a>。有妙香气过诸天香。烟云垂布遍满其室。其室四面。各有四宝上妙高座自然而出。纯以天衣而为敷具。是妙座上各有诸佛所受用华众宝合成。于莲华上有四如来。东方名阿閦。南方名宝相。西方名无量寿。北方名微妙声。是四如来自然而坐师子座上。放大光明照王舍城。及此三千<a href=\"/remen/daqianshijie.html\" class=\"keylink\" target=\"_blank\">大千世界</a>。乃至十方恒河沙等诸佛世界。雨诸天华作天妓乐。尔时三千大千世界所有众生。以佛神力受天快乐。诸根不具即得具足。举要言之。一切<a href=\"/remen/shijian.html\" class=\"keylink\" target=\"_blank\">世间</a>所有利益。未曾有事悉具出现。尔时信相菩萨。见是诸佛及希有事。欢喜踊跃恭敬合掌。向诸世尊至心念佛。作是思惟。释迦如来无量功德。唯寿命中心生疑惑。云何如来寿命如是方八十年。尔时四佛。以正遍知告信相菩萨。善男子。汝今不应思量如来寿命短促。何以故。善男子。我等不见诸天世人魔众梵众<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>人及非人有能思算如来寿量知其齐限。唯除如来。时四如来。将欲宣畅释迦文佛所得寿命。欲<a href=\"/remen/sejie.html\" class=\"keylink\" target=\"_blank\">色界</a>天。诸龙鬼神乾闼婆阿修罗迦楼罗紧那罗摩睺罗伽。及无量百千亿那由他菩萨摩诃萨。以佛神力悉来聚集信相菩萨摩诃萨室。尔时四佛。于大众中略以偈喻说释迦如来所得寿量。而作颂曰</p><p>一切诸水可知几滴无有能数</p><p>释尊寿命诸须弥山可知斤两</p><p>无有能量释尊寿命一切大地</p><p>可知鹿数无有能算释尊寿命</p><p><a href=\"/remen/xukong.html\" class=\"keylink\" target=\"_blank\">虚空</a>分界尚可尽边无有能计</p><p>释尊寿命不可计劫亿百千万</p><p>佛寿如是无量无边以是因缘</p><p>故说二缘不害物命施食无量</p><p>是故大士寿不可计无量无边</p><p>亦无齐限是故汝今不应于佛</p><p>无量寿命而生疑惑</p><p>尔时信相菩萨摩诃萨。闻是四佛宣说如来寿命无量。深心信解欢喜踊跃。说是如来寿量品时。无量无边阿僧祇众生。发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。时四如来忽然不现</p><p>金光明经忏悔品第三</p><p>尔时信相菩萨。即于其夜梦见金鼓。其状姝大其明普照喻如日光。复于光中得见十方无量无边诸佛世尊。众宝树下坐琉璃座。与无量百千眷属围绕而为<a href=\"/remen/shuofa.html\" class=\"keylink\" target=\"_blank\">说法</a>。见有一人似婆罗门。以枹击鼓出大音声。其声演说忏悔偈颂。时信相菩萨。从梦寤已。至心忆念梦中所闻忏悔偈颂。过夜至旦出王舍城。尔时亦有无量无边百千众生。与菩萨俱往耆阇崛山至于佛所。至佛所已顶<a href=\"/remen/lifo.html\" class=\"keylink\" target=\"_blank\">礼佛</a>足右绕三匝。却坐一面敬心合掌。瞻仰尊颜目不暂舍。以其梦中所见金鼓及忏悔偈。向如来说</p><p>昨夜所梦至心忆持梦见金鼓</p><p>妙色晃耀其光大盛明踰于日</p><p>遍照十方恒沙世界又因此光</p><p>得见诸佛众宝树下坐琉璃座</p><p>无量大众围绕说法见婆罗门</p><p>击是金鼓其鼓音中说如是偈</p><p>是大金鼓所出妙音悉能灭除</p><p>三世诸苦<a href=\"/remen/diyu.html\" class=\"keylink\" target=\"_blank\">地狱</a>饿鬼畜生等苦</p><p>贫穷困苦及诸有苦是鼓所出</p><p>微妙之音能除众生诸恼所逼</p><p>断众怖畏令得无惧犹如诸佛</p><p>得无所畏诸佛<a href=\"/remen/shengren.html\" class=\"keylink\" target=\"_blank\">圣人</a>所成功德</p><p>离于<a href=\"/remen/shengsi.html\" class=\"keylink\" target=\"_blank\">生死</a>到大智岸如是众生</p><p>所得功德定及助道犹如大海</p><p>是鼓所出如是妙音令众生得</p><p><a href=\"/remen/fanyin.html\" class=\"keylink\" target=\"_blank\">梵音</a>深远证佛无上菩提胜果</p><p>转无上轮微妙清净住寿无量</p><p>不思议劫演说<a href=\"/remen/zhengfa.html\" class=\"keylink\" target=\"_blank\">正法</a>利益众生</p><p>能害<a href=\"/remen/fannao.html\" class=\"keylink\" target=\"_blank\">烦恼</a>消除诸苦贪嗔痴等</p><p>悉令寂灭若有众生处在地狱</p><p>大火炽然烧炙其身若闻金鼓</p><p>微妙音声所出言教即寻礼佛</p><p>亦令众生得知<a href=\"/remen/suming.html\" class=\"keylink\" target=\"_blank\">宿命</a>百生千生</p><p>千万亿生令心<a href=\"/remen/zhengnian.html\" class=\"keylink\" target=\"_blank\">正念</a>诸佛世尊</p><p>亦闻无上微妙之言是金鼓中</p><p>所出妙音复令众生值遇诸佛</p><p>远离一切诸恶业等善修无量</p><p>白净之业诸天世人及余众生</p><p>随其所思诸所愿求如是金鼓</p><p>所出之音皆悉能令成就具足</p><p>若有众生堕大地狱猛火炎炽</p><p>焚烧其身无有救护<a href=\"/remen/liuzhuan.html\" class=\"keylink\" target=\"_blank\">流转</a>诸难</p><p>当令是等悉灭诸苦若有众生</p><p>诸苦所切三恶道报及以人中</p><p>如是金鼓所出之音悉能灭除</p><p>一切诸苦无依无归无有救护</p><p>我为是等作归依处是诸世尊</p><p>今当证知久已于我生大悲心</p><p>在在处处十方诸佛现在世雄</p><p>两足之尊我本所作恶不善业</p><p>今者忏悔诸十力前不识诸佛</p><p>及父母恩不解善法造作众恶</p><p>自恃种姓及诸财宝盛年放逸</p><p>作诸恶行心念不善口作恶业</p><p>随心所作不见其过凡夫愚行</p><p>无知闇覆亲近恶友烦恼乱心</p><p>五欲因缘心生忿恚不知厌足</p><p>故作众恶亲近非圣因生悭嫉</p><p>贫穷因缘奸谄作恶系属于他</p><p>常有怖畏不得自在而造诸恶</p><p>贪欲恚痴扰动其心渴爱所逼</p><p>造作众恶依因衣食及以女色</p><p>诸结恼热造作众恶身口意恶</p><p>所集三乐如是众罪今悉忏悔</p><p>或不恭敬佛法圣众如是众罪</p><p>今悉忏悔或不恭敬缘觉菩萨</p><p>如是众罪今悉忏悔以无智故</p><p>诽谤正法不知恭敬父母尊长</p><p>如是众罪今悉忏悔愚惑所覆</p><p>骄慢放逸因贪恚痴造作诸恶</p><p>如是众罪今悉忏悔我今供养</p><p>无量无边二千大千世界诸佛</p><p>我当拔济十方一切无量众生</p><p>所有诸苦我当安止不可思议</p><p>阿僧祇众令住十地已得安止</p><p>住十地者悉令具足如来正觉</p><p>为一众生亿劫修行使无量众</p><p>令度<a href=\"/remen/kuhai.html\" class=\"keylink\" target=\"_blank\">苦海</a>我当为是诸众生等</p><p>演说微妙甚深悔法所谓金光</p><p>灭除诸恶千劫所作极重恶业</p><p>若能至心一忏悔者如是众罪</p><p>悉皆灭尽我今已说忏悔之法</p><p>是金光明清净微妙速能灭除</p><p>一切<a href=\"/remen/yezhang.html\" class=\"keylink\" target=\"_blank\">业障</a>我当安止住于十地</p><p>十种珍宝以为脚足<a href=\"/remen/chengfo.html\" class=\"keylink\" target=\"_blank\">成佛</a>无上</p><p>功德光明令诸众生度三有海</p><p>诸佛所有甚深法藏不可思议</p><p>无量功德一切种智愿悉具足</p><p>百千<a href=\"/remen/chanding.html\" class=\"keylink\" target=\"_blank\">禅定</a>根力觉道不可思议</p><p>诸陀罗尼十力世尊我当成就</p><p>诸佛世尊有大慈悲当证微诚</p><p>哀受我悔若我百劫所作众恶</p><p>以是因缘生大忧苦贫穷困乏</p><p>愁热惊惧怖畏恶业心常怯劣</p><p>在在处处暂无欢乐十方现在</p><p>大悲世尊能除众生一切怖畏</p><p>愿当受我诚心忏悔令我恐惧</p><p>悉得消除我之所有烦恼业垢</p><p>惟愿现在诸佛世尊以<a href=\"/remen/dabeishui.html\" class=\"keylink\" target=\"_blank\">大悲水</a></p><p>洗除令净过去诸恶今悉忏悔</p><p>现所作罪诚心发露所未作者</p><p>更不敢作已作之业不敢覆藏</p><p>身业三种口业有四意三业行</p><p>今悉忏悔身口所作及以意思</p><p>十种恶业一切忏悔远离十恶</p><p>修行十善安止十住逮十力尊</p><p>所造恶业应受恶报今于佛前</p><p>诚心忏悔若此国土及余世界</p><p>所有善法悉以<a href=\"/remen/huixiang.html\" class=\"keylink\" target=\"_blank\">回向</a>我所修行</p><p>身口意业愿于来世证无上道</p><p>若在诸有六趣险难愚痴无智</p><p>造作众恶今于佛前皆悉忏悔</p><p>世间所有生死险难种种淫欲</p><p>愚烦恼难如是诸难我今忏悔</p><p>心轻躁难近恶友难三有险难</p><p>及三毒难遇无难难值好时难</p><p>修功德难值佛亦难如是诸难</p><p>今悉忏悔诸佛世尊我所依止</p><p>是故我今敬礼佛海金色晃耀</p><p>犹如须弥是故我今<a href=\"/remen/dl.html\" class=\"keylink\" target=\"_blank\">顶礼</a>最胜</p><p>其色无上如天真金眼目清净</p><p>如绀琉璃功德威神名称显著</p><p>佛日大悲灭一切闇善净无垢</p><p>离诸尘翳无上佛日大光普照</p><p>烦恼火炽令心焦热唯佛能除</p><p>如月清凉三十二相八十种好</p><p>庄严其身视之无厌功德巍巍</p><p>明网显耀安住三界如日照世</p><p>犹如琉璃净无瑕秽妙色广大</p><p>种种各异其色红赤如日初出</p><p>颇梨白银校饰光网如是种种</p><p>庄严佛日三有之中生死大海</p><p>潦水波荡恼乱我心其味苦毒</p><p>最为粗涩如来网明能令枯涸</p><p>妙身庄严相好殊特金色光明</p><p>遍照一切<a href=\"/remen/zhihui.html\" class=\"keylink\" target=\"_blank\">智慧</a>大海弥满三界</p><p>是故我今稽首敬礼如大海水</p><p>其量难知大地微尘不可称计</p><p>诸须弥山难可度量虚空边际</p><p>亦不可得诸佛亦尔功德无量</p><p>一切有心无能知者于无量劫</p><p>极心思惟不能得知佛功德边</p><p>大地诸山尚可知量毛滴海水</p><p>亦可知数诸佛功德无能知者</p><p>相好庄严名称赞叹如是功德</p><p>令众皆得我以善业诸因缘故</p><p>来世不久成于佛道讲宣妙法</p><p>利益众生度脱一切无量诸苦</p><p>摧伏诸魔及其眷属转于无上</p><p>清净法轮住寿无量不思议劫</p><p>充足众生甘露法味我当具足</p><p><a href=\"/remen/liuboluomi.html\" class=\"keylink\" target=\"_blank\">六波罗蜜</a>犹如过佛之所成就</p><p>断诸烦恼除一切苦悉灭贪欲</p><p>及恚痴等我当忆念宿命之事</p><p>百生千生千万亿生常当至心</p><p>正念诸佛所说微妙无上正法</p><p>我因善业常值诸佛远离诸恶</p><p>修诸善业一切世界所有众生</p><p>无量苦恼我当悉灭若有众生</p><p>诸根毁坏不具足者悉令具足</p><p>十方世界所有病苦羸瘦顿乏</p><p>无救护者悉令解脱如是诸苦</p><p>还得势力平复如本若犯王法</p><p>临当刑戮无量怖畏愁忧苦恼</p><p>如是之人悉令解脱若受鞭挞</p><p>系缚枷锁种种苦事逼切其身</p><p>无量百千愁忧惊畏种种恐惧</p><p>扰乱其心如是无边诸苦恼等</p><p>愿使一切悉得解脱若有众生</p><p>饥渴所恼令得种种甘美饮食</p><p>盲者得视聋者得听痖者得言</p><p>裸者得衣贫穷之者即得宝藏</p><p>仓库盈溢无所乏少一切皆受</p><p>安隐快乐乃至无有一人受苦</p><p>众生相视和颜悦色形貌端严</p><p>人所喜见心常思念他人善事</p><p>饮食饱满功德具足随诸众生</p><p>之所思念皆愿令得种种妓乐</p><p>箜篌筝笛琴瑟鼓吹如是种种</p><p>微妙音声江河池沼流泉诸水</p><p>金华遍布及优钵罗随诸众生</p><p>之所思念即得种种衣服饮食</p><p>钱财珍宝金银琉璃真珠璧玉</p><p>杂厕璎珞愿诸众生不闻恶声</p><p>乃至无有可恶见者愿诸众生</p><p>色貌微妙各各相于共相爱念</p><p>世间所有资生之具随其所念</p><p>悉令具足愿诸众生诸所求索</p><p>如其所须应念即得香华诸树</p><p>常于三时雨细末香及涂身香</p><p>众生受者欢喜快乐愿诸众生</p><p>常得供养不可思议十方诸佛</p><p>无上妙法清净无垢及诸菩萨</p><p>声闻大众愿诸众生常得远离</p><p>三恶八难值无难处觐睹诸佛</p><p>无上之王愿诸众生常生尊贵</p><p>多饶财宝安隐丰乐上妙色像</p><p>庄严其身功德成就有大名称</p><p>愿诸女人皆成男子具足智慧</p><p>精勤不懈一切皆行菩萨之道</p><p>勤心修习六波罗蜜常见十方</p><p>无量诸佛坐宝树下琉璃座上</p><p>安住禅定自在快乐演说正法</p><p>众所乐闻若我现在及过去世</p><p>所作恶业诸有险难应得恶果</p><p>不适意者愿悉灭尽令无有余</p><p>若诸众生三有系缚生死罗网</p><p>弥密坚固愿以智刀割断破裂</p><p>除诸苦恼早成菩提若此阎浮</p><p>及余他方无量世界所有众生</p><p>所作种种善妙功德我今深心</p><p>随其欢喜我今以此随喜功德</p><p>及身口意所作善业愿于来世</p><p>成无上道得净无垢吉祥<a href=\"/remen/guobao.html\" class=\"keylink\" target=\"_blank\">果报</a></p><p>若有敬礼赞叹十力<a href=\"/remen/xinxing1.html\" class=\"keylink\" target=\"_blank\">信心</a>清净</p><p>无诸疑网能作如是所说忏悔</p><p>便得超越六十劫罪诸善男子</p><p>及善女人诸王刹利婆罗门等</p><p>若有恭敬合掌向佛称叹如来</p><p>并赞此偈在在生处常识宿命</p><p>诸根具足清净端严种种功德</p><p>悉皆成就在在处处常为国王</p><p>辅相大臣之行恭敬非于一佛</p><p>五佛十佛种诸功德闻是忏悔</p><p>若于无量百千万亿诸佛如来</p><p>种诸善根然后乃得闻是忏悔</p><p>金光明经赞叹品第四</p><p>尔时佛告地神坚牢。善女天。过去有王名金龙尊。常以赞叹。赞叹去来现在诸佛</p><p>我今尊重敬礼赞叹去来现在</p><p>十方诸佛诸佛清净微妙寂灭</p><p>色中上色金光照耀于诸声中</p><p>佛声最上犹如大梵深远雷音</p><p>其发绀黑光螺焰起蜂翠孔雀</p><p>色不得喻其齿鲜白犹如珂雪</p><p>显发金颜分齐分明其目修广</p><p>清净无垢如青莲华映水开敷</p><p>舌相广长形色红辉光明照耀</p><p>如华初生眉间毫相白如珂月</p><p>右旋润泽如净琉璃眉细修扬</p><p>形如月初其色黑耀过于蜂王</p><p>鼻高圆直如铸金铤微妙柔软</p><p>当于面门如来胜相次第最上</p><p>得味真正无与等者一一毛孔</p><p>一毛旋生软细绀青犹孔雀项</p><p>即于生时身放大光普照十方</p><p>无量国土灭尽三界一切诸苦</p><p>令诸众生悉受快乐地狱畜生</p><p>及以饿鬼诸人天等安隐无患</p><p>悉灭一切无量恶趣身色微妙</p><p>如融金聚面貌清净如月盛满</p><p><a href=\"/remen/foshen.html\" class=\"keylink\" target=\"_blank\">佛身</a>明耀如日初出进止威仪</p><p>犹如师子修臂下垂立过于膝</p><p>犹如风动娑罗树枝圆光一寻</p><p>能照无量犹如聚集百千日月</p><p>佛身净妙无诸垢秽其明普照</p><p>一切佛刹<a href=\"/remen/foguang.html\" class=\"keylink\" target=\"_blank\">佛光</a>巍巍明焰炽盛</p><p>悉能隐蔽无量日月佛日灯炬</p><p>照无量界皆令众生寻光见佛</p><p>本所修习百千行业聚集功德</p><p>庄严佛身臂[月*庸]纤圆如象王鼻</p><p>手足净软敬爱无厌去来诸佛</p><p>数如微尘现在诸佛亦复如是</p><p>如是如来我今悉礼身口清净</p><p>意亦如是以妙香华供养奉献</p><p>百千功德赞咏歌叹设以百舌</p><p>于千劫中叹佛功德不能得尽</p><p>如来所有现世功德种种深固</p><p>微妙第一设复千舌欲赞一佛</p><p>尚不能尽功德少分况欲叹美</p><p>诸佛功德大地及天以为大海</p><p>乃至有顶满其中水尚以一毛</p><p>知其滴数无有能知佛一功德</p><p>我今以礼赞叹诸佛身口意业</p><p>悉皆清净一切所修无量善业</p><p>与诸众生证无上道如是人王</p><p>赞叹佛已复作如是无量誓愿</p><p>若我来世无量无边阿僧祇劫</p><p>在在生处常于梦中见妙金鼓</p><p>得闻忏悔深奥之声今所赞叹</p><p>面貌清净愿我来世亦得如是</p><p>诸佛功德不可思议于百千劫</p><p>甚难得值愿于当来无量之世</p><p>夜则梦见昼如实说我当具足</p><p>修行<a href=\"/remen/liudu.html\" class=\"keylink\" target=\"_blank\">六度</a>济拔众生越于苦海</p><p>然后我身成无上道令我世界</p><p>无与等者奉贡金鼓赞佛因缘</p><p>以此果报当来之世值释迦佛</p><p>得受记莂并令二子金龙金光</p><p>常生我家同共受记若有众生</p><p>无救护者众苦逼切无所依止</p><p>我于当来为是等辈作大救护</p><p>及依止处能除众苦悉令灭尽</p><p>施与众生诸善安乐我未来世</p><p>行<a href=\"/remen/pusadao.html\" class=\"keylink\" target=\"_blank\">菩萨道</a>不计劫数如尽本际</p><p>以此金光忏悔因缘使我恶海</p><p>及以业海烦恼大海悉竭无余</p><p>我功德海愿悉成就智慧大海</p><p>清净具足无量功德助菩提道</p><p>犹如大海珍宝具足以此金光</p><p>忏悔力故菩提功德光明无碍</p><p>慧光无垢照彻清净我当来世</p><p>身光普照功德威神光明焰盛</p><p>于三界中最胜殊特诸功德力</p><p>无所减少当度众生越于苦海</p><p>并复安置功德大海来世多劫</p><p>行菩提道如昔诸佛行菩提者</p><p>三世诸佛净妙国土诸佛至尊</p><p>无量功德令我来世得此殊异</p><p>功德净土如佛世尊信相当知</p><p>尔时国王金龙尊者则汝身是</p><p>尔时二子金龙金光今汝二子</p><p>银相等是</p><p>金光明经空品第五</p><p>无量余经已广说空是故此中</p><p>略而解说众生根钝鲜于智慧</p><p>不能广知无量空义故此尊经</p><p>略而说之异妙方便种种因缘</p><p>为钝根故起大悲心今我演说</p><p>此妙经典如我所解知众生意</p><p>是身虚伪犹如空聚六入村落</p><p>结贼所止一切自住各不相知</p><p>眼根受色耳分别声鼻嗅诸香</p><p>舌嗜于味所有身根贪受诸触</p><p>意根分别一切诸法六情诸根</p><p>各各自缘诸尘境界不行他缘</p><p>心如幻化驰骋六情而常<a href=\"/remen/wangxiang.html\" class=\"keylink\" target=\"_blank\">妄想</a></p><p>分别诸法犹如世人驰走空聚</p><p>六贼所害愚不知避心常依止</p><p>六根境界各各自知所伺之处</p><p>随行色声香味触法心处六情</p><p>如鸟投网其心在在常处诸根</p><p>随逐诸尘无有暂舍身空虚伪</p><p>不可长养无有诤讼亦无正主</p><p>从诸因缘和合而有无有坚实</p><p>妄想故起业力机关假为空聚</p><p>地水火风合集成立随时增减</p><p>共相残害犹如四蛇同处一箧</p><p>四大蚖蛇其性各异二上二下</p><p>诸方亦二如是蛇大悉灭无余</p><p>地水二蛇其性沉下风火二蛇</p><p>性轻上升<a href=\"/remen/xinshi.html%09\" class=\"keylink\" target=\"_blank\">心识</a>二性躁动不停</p><p>随业受报人天诸趣随所作业</p><p>而堕诸有水火风种散灭坏时</p><p>大小不净盈流于外体生诸虫</p><p>无可爱乐捐弃冢间如杇败木</p><p>善女当观诸法如是何处有人</p><p>及以众生本性空寂无明故有</p><p>如是诸大一一不实本自不生</p><p>性无和合以是因缘我说诸大</p><p>从本不实和合而有无明体相</p><p>本自不有妄想因缘和合而有</p><p>无所有故假名无明是故我说</p><p>名曰无明行识名色六入触受</p><p>爱取有生老死愁恼众苦行众</p><p>不可思议生死无际轮转不息</p><p>本无有生亦无和合不善思惟</p><p>心行所造我断一切诸见缠等</p><p>以智慧刀裂烦恼网<a href=\"/remen/wuyin.html\" class=\"keylink\" target=\"_blank\">五阴</a>舍宅</p><p>观悉空寂证无上道微妙功德</p><p>开甘露门示甘露器入甘露城</p><p>处甘露室令诸众生食甘露味</p><p>吹大法螺击大法鼓然大法炬</p><p>雨胜法雨我今摧伏一切怨结</p><p>竖立第一微妙法幢度诸众生</p><p>于生死海永断三恶无量苦恼</p><p>烦恼炽然烧诸众生无有救护</p><p>无所依止我以甘露清凉美味</p><p>充足是辈令离焦热于无量劫</p><p>遵修诸行供养恭敬诸佛世尊</p><p>坚固修习菩提之道求于如来</p><p>真实法身舍诸所重肢节手足</p><p>头目髓脑所爱妻子钱财珍宝</p><p>真珠璎珞金银琉璃种种异物</p></div>"
},{
    "title": "金光明经 第二卷",
    "author": "昙无谶 译",
    "html": "<div class=\"B1_text\"><p>金光明经 第二卷</p><p>北凉<a href=\"/remen/sanzang.html\" class=\"keylink\" target=\"_blank\">三藏</a>法师昙无谶译</p><p>金光明经四天王品第六</p><p>尔时毗<a href=\"/remen/shamen.html\" class=\"keylink\" target=\"_blank\">沙门</a>天王。提头赖吒天王。毗留勒叉天王。毗留博叉天王。俱从座起偏袒右肩。右膝着地胡跪合掌。白佛言。<a href=\"/remen/shizun.html\" class=\"keylink\" target=\"_blank\">世尊</a>。是金光明微妙经典众经之王。诸佛世尊之所护念。<a href=\"/remen/zhuangyan.html\" class=\"keylink\" target=\"_blank\">庄严</a>菩萨深妙<a href=\"/remen/gongde.html\" class=\"keylink\" target=\"_blank\">功德</a>。常为诸天之所恭敬。能令天王心生<a href=\"/remen/huanxi.html\" class=\"keylink\" target=\"_blank\">欢喜</a>。亦为护世之所赞叹。此经能照诸天宫殿。是经能与<a href=\"/remen/zhongsheng.html\" class=\"keylink\" target=\"_blank\">众生</a>快乐。是经能令<a href=\"/remen/diyu.html\" class=\"keylink\" target=\"_blank\">地狱</a>饿鬼畜生诸河焦干枯竭。是经能除一切怖畏。是经能却他方怨贼。是经能除谷贵饥馑。是经能愈一切疫病。是经能灭恶星变异。是经能除一切忧恼。举要言之。是经能灭一切众生无量无边百千苦恼。世尊。是金光明微妙经典。若在大众广宣说时。我等四王及余眷属。闻此<a href=\"/remen/ganlu.html\" class=\"keylink\" target=\"_blank\">甘露</a>无上法味。增益身力心进勇锐具诸威德。世尊。我等四王。能说<a href=\"/remen/zhengfa.html\" class=\"keylink\" target=\"_blank\">正法</a><a href=\"/remen/xiuxing.html\" class=\"keylink\" target=\"_blank\">修行</a>正法。为世法王以法治世。世尊。我等四王及天龙鬼神。乾闼婆阿修罗迦楼罗紧那罗摩睺罗伽。以法治世。遮诸恶鬼啖精气者。世尊。我等四王二十八部诸鬼神等。及无量百千鬼神。以净天眼过于人眼。常观拥护此阎浮提。世尊。是故我等名护世王。若此国土有诸衰耗怨贼侵境饥馑疾疫种种艰难。若有<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/shouchi.html\" class=\"keylink\" target=\"_blank\">受持</a>是经。我等四王当共劝请。令是比丘以我力故。疾往彼所国邑郡县。广宣流布是金光明微妙经典。令如是等种种百千衰耗之事悉皆灭尽。世尊。如诸国王所有土境。是持经者若至其国。是王应当往是人所听受如是微妙经典。闻已欢喜复当护念恭敬是人。世尊。我等四王。复当勤心拥护是王及国人民。为除衰患令得安隐。世尊。若有比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷受持是经。若诸人王有能供给施其所安。我等四王。亦当令是王及国人民一切安隐具足无患。世尊。若有<a href=\"/remen/sizhong.html\" class=\"keylink\" target=\"_blank\">四众</a>受持读诵是妙经典。若诸人王有能<a href=\"/remen/gongyang.html\" class=\"keylink\" target=\"_blank\">供养</a>恭敬尊重赞叹。我等四王。亦复当令如是人王于诸王中常得第一供养恭敬尊重赞叹。亦令余王钦尚羡慕称赞其善</p><p>尔时世尊赞叹护世四天王等。善哉善哉。汝等四王。过去已曾供养恭敬尊重赞叹无量百千万亿诸佛。于诸佛所种诸善根。说于正法修行正法。以法治世为人天王。汝等今日长夜利益于诸众生行大悲心。施与众生一切乐具。能遮诸恶勤与诸善。以是义故。若有人王能供养恭敬此金光明微妙经典。汝等正应如是护念。灭其苦恼与其安乐。汝等四王及诸眷属。无量无边百千鬼神。若能护念如是经者。即是护持去来现在诸佛正法。汝等四王及余天众百千鬼神。与阿修罗共战斗时。汝等诸天常得胜利。汝等若能护念此经。悉能消伏一切诸苦。所谓怨贼饥馑疾疫。若四部众有能受持读诵此经。汝等亦应勤心守护。为除衰恼施与安乐。尔时四王复白佛言。世尊。是金光明微妙经典。于未来世在所流布。若国土城邑郡县村落随所至处。若诸国王以天律治世。复能恭敬至心听受是妙经典。并复尊重供养供给持是经典四部之众以是<a href=\"/remen/yinyuan1.html\" class=\"keylink\" target=\"_blank\">因缘</a>。我等时时得闻如是微妙经典。闻已即得增益身力。心进勇锐具诸威德。是故我等及无量鬼神。常当隐形随其妙典所流布处。而作拥护令无留难。亦当护念听是经典诸国王等及其人民。除其患难悉令安隐。他方怨贼亦使退散。若有人王听是经时。邻国怨敌兴如是念。当具四兵坏彼国土。世尊。以是经典威神力故。尔时邻敌更有异怨为作留难。于其境界起诸衰恼灾异疫病。尔时怨敌起如是等诸恶事已。备具四兵。发向是国规往讨罚我等尔时。当与眷属无量无边百千鬼神。隐蔽其形为作护助。令彼怨敌自然退散。起诸怖懅种种留难。彼国兵众尚不能到。况复当能有所破坏</p><p>尔时佛赞四天王等。善哉善哉。汝等四王。乃能拥护我百千亿那由他劫所可修习阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。及诸人王受持是经恭敬供养者。为消衰患令其安乐。复能拥护宫殿舍宅城邑村落国土边疆。乃至怨贼悉令退散。灭其衰恼令得安隐。亦令一切阎浮提内所有诸王无诸凶衰斗讼之事。四王当知。此阎浮提八万四千城邑聚落。八万四千诸人王等。各于其国娱乐快乐。各各于国而得<a href=\"/remen/zizai.html\" class=\"keylink\" target=\"_blank\">自在</a>。于自所有钱财珍宝。各各自足不相侵夺。如其宿世所修集业随业受报。不生恶心贪求他国。各各自生利益之心。生于慈心安乐之心不诤讼心不破坏心无系缚心无楚挞心。各于其土自生爱乐。上下和睦犹如水乳。心相爱念增诸善根。以是因缘故。此阎浮提安隐丰乐。人民炽盛大地沃壤。阴阳调和时不越序。日月星宿不失常度。风雨随时无诸灾横。人民丰实自足于财心无贪吝。亦无嫉妒等行十善。其人寿终多生天上。天宫充满增益天众。若未来世有诸人王听是经典。及供养恭敬受持是经四部之众。是王则为安乐利益汝等四王及余眷属无量百千诸鬼神等。何以故。汝等四王。若得时时闻是经典。则为已得正法之水。服甘露味增益身力。心进勇锐具诸威德。是诸人王。若能至心听受是经。则为已能供养于我。若供养我则是供养过去未来现在诸佛。若能供养过去未来现在诸佛。则得无量不可思议功德之聚。以是因缘。是诸人王应得拥护。及后妃婇女中宫眷属诸王子等亦应得护。衰恼消灭快乐炽盛。宫殿堂宇安隐清净无诸灾变。护宅之神增长威德。亦受无量欢悦快乐。是诸国土所有人民。悉受种种五欲之乐。一切恶事悉皆消灭</p><p>尔时四天王白佛言。世尊。未来之世若有人王。欲得护身及后妃婇女诸王子等宫殿屋宅。得第一护身所王领最为殊胜。具不可思议王者功德。欲得摄取无量福聚。国土无有他方怨贼。无诸忧恼及诸苦事。世尊。如是人王。不应放逸散乱其心。应生恭敬谦下之心。应当庄严第一微妙最胜宫宅。种种香汁持用洒地。散种种华敷大法座师子之座。兼以无量珍琦异物而为校饰。张施种种无数微妙幢幡宝盖。当净洗浴以香涂身。着好净衣缨络自严。坐卑小座不自高大。除去自在离诸放逸。谦下自卑除去骄慢。<a href=\"/remen/zhengnian.html\" class=\"keylink\" target=\"_blank\">正念</a>听受如是妙典。于<a href=\"/remen/shuofa.html\" class=\"keylink\" target=\"_blank\">说法</a>者生世尊想。复于宫内后妃王子婇女眷属。生慈哀心和颜与语。劝以种种供养之具供养法师。是王尔时既劝化已。即生无量欢喜快乐。心怀悦豫倍复自励。不生疲倦多作利益。于说法者倍生恭敬。尔时佛告四天大王。尔时人王。应着白净鲜洁之衣。种种缨络齐整庄严。执持素白微妙上盖。服饰容仪不失常则。躬出奉迎说法之人。何以故。是王如是随其举足步步之中。即是供养值遇百千亿那由他诸佛世尊。复得超越如是等劫<a href=\"/remen/shengsi.html\" class=\"keylink\" target=\"_blank\">生死</a>之难。复于来世尔所劫中。常得封受转轮王位。随其步步亦得如是现世功德不可思议自在之力。常得最胜极妙七宝人天宫殿。在在生处增益<a href=\"/remen/shouming.html\" class=\"keylink\" target=\"_blank\">寿命</a>。言语辩了人所信用。无所畏忌有大名称。常为人天之所恭敬。天上人中受上妙乐。得大势力具足威德。身色微妙端严第一。常值诸佛遇善知识。成就具足无量福聚。汝等四天王。如是人王。见如是等种种无量功德利益。是故此王应当躬出奉迎法师。若一由旬至百千由旬。于说法师应生佛想。应作是念。今日释迦如来正智。入于我宫受我供养为我说法我闻是法。即不退转于阿耨多罗三藐三菩提。已为得值百千万亿那由他佛。已为供养过去未来现在诸佛。已得毕竟三恶道苦。我今已种百千无量转轮圣王释梵之因。已种无边善根种子。已令无量百千万亿诸众生等度于生死。已集无量无边福聚。后宫眷属已得拥护。宫宅诸衰悉已消灭。国土无有怨贼棘刺。他方怨敌不能侵陵。汝等四王。如是人王。应作如是供养正法。清净听受是妙经典。及恭敬供养尊重赞叹持是经典四部之众。亦当回此所得最胜功德之分。施与汝等及余眷属诸天鬼神。聚集如是诸善功德。现世常得无量无边不可思议自在之利。威德势力成就具足。能以正法摧伏诸恶。尔时四王白佛言。世尊。若未来世有诸人王。作如是等恭敬正法。至心听受是妙经典。及恭敬供养尊重赞叹持是经典四部之众。严治舍宅香汁洒地。专心正念听说法时。我等四王亦当在中共听此法。愿诸人王为自利故。以己所得功德少分施与我等。世尊。是诸人王于说法者所坐之处。为我等故烧种种香供养是经。是妙香气。于一念顷即至我等诸天宫殿。其香即时变成香盖。其香微妙金色晃耀照我等宫释宫梵宫。大辩天神。功德天神。坚牢地神。散脂鬼神。最大将军。二十八部鬼神大将。摩醯首罗。金刚密迹。摩尼跋陀鬼神大将。鬼子母。与五百儿子周匝围绕。阿耨达龙王。娑竭罗龙王。如是等众。自于宫殿各各得闻是妙香气。及见香盖光明普照。是香盖光明亦照一切诸天宫殿。佛告四王。是香盖光明非但至汝四王宫殿。何以故。是诸人王手擎香炉。供养经时其香遍布。于一念顷遍至三千<a href=\"/remen/daqianshijie.html\" class=\"keylink\" target=\"_blank\">大千世界</a>。百亿日月。百亿大海。百亿须弥山。百亿大铁围山小铁围山及诸山王。百亿四天下。百亿四天王。百亿三十三天。乃至百亿非想非非想天。于此三千大千世界。百亿三十三天。一切龙鬼。乾闼婆阿修罗迦楼罗紧那罗摩睺罗伽。宫殿<a href=\"/remen/xukong.html\" class=\"keylink\" target=\"_blank\">虚空</a>悉满种种香烟云盖。其盖金光亦照宫殿。如是三千大千世界。所有种种香烟云盖。皆是此经威神力故。是诸人王手擎香炉供养经时。种种香气。不但遍此三千大千世界。于一念顷亦遍十方无量无边恒河沙等百千万亿诸佛世界。于诸佛上虚空之中。亦成香盖。金光普照。亦复如是。诸佛世尊闻是妙香。见是香盖及金色光。于十方界恒河沙等诸佛世界。作如是等神力变化已。异口同音于说法者称赞。善哉善哉。大士。汝能广宣流布如是甚深微妙经典。则为成就无量无边不可思议功德之聚。若有闻是甚深经典所得功德则为不少。况持读诵为他众生开示分别演说其义。何以故。善男子。此金光明微妙经典。无量无边亿那由他诸菩萨等。若得闻者。即不退于阿耨多罗三藐三菩提。尔时十方无量无边恒河沙等。诸佛世界现在诸佛。异口同声作如是言。善男子。汝于来世必定当得坐于道场菩提树下。于<a href=\"/remen/sanjie.html\" class=\"keylink\" target=\"_blank\">三界</a>中最尊最胜。出过一切众生之上。勤修力故受诸苦行。善能庄严菩提道场。能坏三千大千世界外道邪论。摧伏诸魔怨贼异形。觉了诸法第一寂灭清净无垢甚深无上菩提之道。善男子。汝已能坐金刚座处。转于无上诸佛所赞十二种行甚深法轮。能击无上最大法鼓。能吹无上极妙法螺。能竖无上最胜法幢。能然无上极明法炬。能雨无上甘露法雨。能断无量<a href=\"/remen/fannao.html\" class=\"keylink\" target=\"_blank\">烦恼</a>怨结。能令无量百千万亿那由他众。度于无涯可畏大海。<a href=\"/remen/jietuo.html\" class=\"keylink\" target=\"_blank\">解脱</a>生死无际轮转。值遇无量百千万亿那由他佛</p><p>尔时四天王复白佛言。世尊。是金光明微妙经典。能得未来现在种种无量功德。是故人王。若得闻是微妙经典。则为已于百千万亿无量佛所种诸善根。我以敬念是人王故。复见无量福德利故。我等四王及余眷属无量百千万亿鬼神。于自宫殿见是种种香烟云盖瑞应之时。我当隐蔽不现其身。为听法故。当至是王所至宫殿讲法之处。大梵天王。释提桓因。大辩天神。功德天神。坚牢地神。散脂鬼神。大将军等。二十八部鬼神。大将摩醯首罗。金刚密迹。摩尼跋陀鬼神。大将鬼子母及五百儿子。周匝围绕。阿耨达龙王。娑竭罗龙王。无量百千万亿那由他鬼神诸天。如是等众为听法故。悉自隐蔽不现其身。至是人王所止宫殿讲法之处。世尊。我等四王及余眷属无量鬼神。悉当同心以是人王为善知识。同共一<a href=\"/remen/xingshan.html\" class=\"keylink\" target=\"_blank\">行善</a>相应行。能为无上大法施主。以甘露味充足我等。我等应当拥护是王。除其衰患令得安隐。及其宫宅国土城邑。诸恶灾患悉令消灭。世尊。若有人王。于此经典心生舍离不乐听闻。其心不欲恭敬供养尊重赞叹。若四部众有受持读诵讲说之者。亦复不能恭敬供养尊重赞叹。我等四王及余眷属无量鬼神。即便不得闻此正法。背甘露味失大法利。无有势力及以威德。减损天众增长恶趣。世尊。我等四王及无量鬼神舍其国土。不但我等。亦有无量守护国土诸旧善神皆悉舍去。我等诸王及诸鬼神既舍离已。其国当有种种灾异。一切人民失其<a href=\"/remen/shanxin.html\" class=\"keylink\" target=\"_blank\">善心</a>。唯有系缚嗔恚斗诤。互相破坏多诸疾疫。彗星现怪流星崩落。五星诸宿违失常度。两日并现日月薄蚀。白黑恶虹数数出现。大地震动发大音声。暴风恶雨无日不有。谷米勇贵饥馑冻饿。多有他方怨贼侵掠其国。人民多受苦恼。其地无有可爱乐处。世尊。我等四王及诸无量百千鬼神。并守国土诸旧善神。远离去时生如是等无量恶事。世尊。若有人王。欲得自护及王国土多受安乐。欲令国土一切众生悉皆成就具足快乐。欲得摧伏一切外敌。欲得拥护一切国土。欲以正法正治国土。欲得除灭众生怖畏。世尊。是人王等。应当必定听是经典。及恭敬供养读诵受持是经典者。我等四王及无量鬼神。以是法食善根因缘。得服甘露无上法味。增长身力心进勇锐增益诸天。何以故。以是人王至心听受是经典故。如诸梵天说出欲论。释提桓因种种善论。五通之人神仙之论。世尊。梵天释提桓因五<a href=\"/remen/shentong.html\" class=\"keylink\" target=\"_blank\">神通</a>人。虽有百千亿那由他无量胜论。是金光明于中最胜。所以者何。如来说是金光明经。为众生故。为令一切阎浮提内诸人王等以正法治。为与一切众生安乐。为欲爱护一切众生。欲令众生无诸苦恼。无有他方怨贼棘刺。所有诸恶背而不向。欲令国土无有忧恼。以正法教无有诤讼。是故人王各于国土。应然法炬炽然正法增益天众。我等四王及无量鬼神。阎浮提内诸天善神。以是因缘。得服甘露法味充足。得大威德进力具足。阎浮提内安隐丰乐。人民炽盛安乐其处。复于来世无量百千不可思议那由他劫。常受微妙第一快乐。复得值遇无量诸佛种诸善根。然后证成阿耨多罗三藐三菩提。得如是等无量功德。悉是如来正遍知说。如来过于百千亿那由他诸梵天等。以大悲力故。亦过无量百千亿那由他释提桓因。以苦行力故。是故如来为诸众生。演说如是金光明经。若阎浮提一切众生及诸人王。<a href=\"/remen/shijian.html\" class=\"keylink\" target=\"_blank\">世间</a>出世间所作国事。所造世论皆因此经。欲令众生得安乐故。释迦如来示现是经广宣流布。世尊。以是因缘故。是诸人王。应当必定听定供养恭敬尊重赞叹是经。尔时佛复告四天王。汝等四王及余眷属。无量百千那由他鬼神。是诸人王。若能至心听是经典供养恭敬尊重赞叹。汝等四王。正应拥护灭其衰患而与安乐。若有人能广宣流布如是妙典。于人天中大作佛事。能大利益无量众生。如是之人。汝等四王。必当拥护莫令他缘而得扰乱。令心恬静受于快乐。续复当得广宣是经。尔时四天王。即从座起偏袒右肩。右膝着地长跪合掌。于世尊前以偈赞曰</p><p>佛月清净满足庄严佛日晖曜</p><p>放千光明如来面目最上明净</p><p>齿白无垢如莲华根功德无量</p><p>犹如大海智渊无边法水具足</p><p>百千<a href=\"/remen/sanmei.html\" class=\"keylink\" target=\"_blank\">三昧</a>无有缺减足下平满</p><p>千辐相现足指网缦犹如鹅王</p><p>光明晃耀如宝山王微妙清净</p><p>如炼真金所有福德不可思议</p><p>佛功德山我今敬<a href=\"/remen/lifo.html\" class=\"keylink\" target=\"_blank\">礼佛</a>真法身</p><p>犹如虚空应物现形如水中月</p><p>无有障碍如焰如化是故我今</p><p>稽首佛月</p><p>尔时世尊。以偈答曰</p><p>此金光明诸经之王甚深最胜</p><p>为无有上十力世尊之所宣说</p><p>汝等四王应当勤护以是因缘</p><p>是深妙典能与众生无量快乐</p><p>为诸众生安乐利益故久流布</p><p>于阎浮提能灭三十大千世界</p><p>所有恶趣无量诸苦阎浮提内</p><p>诸人王等心生慈愍正法治世</p><p>若能流布此妙经典则令其土</p><p>安隐丰熟所有众生悉受快乐</p><p>若有人王欲爱己身及其国土</p><p>欲令丰盛应当至心净洁洗浴</p><p>往<a href=\"/remen/fahui.html\" class=\"keylink\" target=\"_blank\">法会</a>所听受是经是经能作</p><p>所有善事摧伏一切内外怨贼</p><p>复能除灭无量怖畏是诸经王</p><p>能与一切无量众生安隐快乐</p><p>譬如宝树在人家中悉能出生</p><p>一切珍宝是妙经典亦复如是</p><p>悉能出生诸王功德如清冷水</p><p>能除渴乏是妙经典亦复如是</p><p>能除诸王功德渴乏譬如珍宝</p><p>异物箧器悉在于手随意所用</p><p>是金光明亦复如是随意能与</p><p>诸王法宝是金光明微妙经典</p><p>常为诸天恭敬供养亦为护世</p><p>四大天王威神势力之所护持</p><p>十方诸佛常念是经若有演说</p><p>称赞善哉亦有百千无量鬼神</p><p>从十方来拥护是人若有得闻</p><p>是妙经典心生欢喜踊跃无量</p><p>阎浮提内无量大众皆悉欢喜</p><p>集听是经听是经故具诸威德</p><p>增益天众精气身力</p><p>尔时四天王闻是偈已。白佛言。世尊。我从昔来未曾得闻如是微妙寂灭之法。我闻是已心生悲喜涕泪交流。举身战动肢节怡解。复得无量不可思议具足妙乐。以天曼陀罗华摩诃曼陀罗华。供养奉散于如来上。作如是等供养佛已。复白佛言。世尊。我等四王。各各自有五百鬼神。常当随逐是说法者而为守护</p><p>金光明经大辩天神品第七</p><p>尔时大辩天白佛言。世尊。是说法者。我当益其乐说辩才。令其所说庄严次第善得大智。若是经中有失文字句义违错。我能令是说法比丘次第还得。能与总持令不忘失。若有众生于百千佛所种诸善根。是说法者为是等故。于阎浮提广宣流布是妙经典令不断绝。复令无量无边众生得闻是经。当令是等悉得猛利不可思议大<a href=\"/remen/zhihui.html\" class=\"keylink\" target=\"_blank\">智慧</a>聚不可称量福德之报。善解无量种种方便。善能辩畅一切诸论。善知世间种种技术。能出生死得不退转。必定疾得阿耨多罗三藐三菩提</p><p>金光明经功德天品第八</p><p>尔时功德天白佛言。世尊。是说法者。我当随其所须之物。衣服饮食卧具医药及余资产。供给是人无所乏少。令心安住昼夜欢乐。正念思惟是经章句分别深义。若有众生于百千佛所种诸善根。是说法者为是等故。于阎浮提广宣流布是妙经典令不断绝。是诸众生听是经已。于未来世无量百千那由他劫。常在天上人中受乐。值遇诸佛。速成阿耨多罗三藐三菩提。三恶道苦悉毕无余。世尊。我已于过去宝华功德海琉璃金山照明如来应供正遍知明行足善逝世间解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊所种诸善根。是故我今随所念方。随所视方。随所至方。能令无量百千众生受诸快乐。若衣服饮食资生之具。金银七宝。真珠琉璃珊瑚琥珀壁玉珂贝。悉无所乏。若有人能称金光明微妙经典。为我供养诸佛世尊。三称我名<a href=\"/remen/shaoxiang.html\" class=\"keylink\" target=\"_blank\">烧香</a>供养。供养佛已别以香华种种美味。供施于我洒散诸方。当知是人即能聚集资财宝物。以是因缘增长地味。地神诸天悉皆欢喜。所种谷米牙茎枝叶果实滋茂。树神欢喜出生无量种种诸物。我时慈念诸众生故。多与资生所须之物。世尊。于此北方。毗沙门天王有城名曰阿尼曼陀。其城有园名功德华光。于是园中有最胜园。名曰金幢七宝极妙。此即是我常止住处。若有欲得财宝增长。是人当于自所住处。应净扫洒洗浴其身。着鲜白衣妙香涂身。为我至心三称彼佛宝华琉璃世尊名号。<a href=\"/remen/libai.html\" class=\"keylink\" target=\"_blank\">礼拜</a>供养烧香散华。亦当三称金光明经至诚发愿。别以香华种种美味。供施于我散洒诸方。尔时当说如是章句</p><p>波利富楼那遮利 三曼陀达舍尼罗佉 摩诃毗呵罗伽帝 三曼陀毗陀那伽帝 摩诃迦梨波帝 波婆祢 萨婆哆[口*后] 三曼陀 修钵梨富隶 阿夜那达摩帝 摩诃毗鼓毕帝 摩诃<a href=\"/remen/mile.html\" class=\"keylink\" target=\"_blank\">弥勒</a>簸僧祇帝 醯帝簁三博只悕帝 三曼陀阿咃 阿[少/兔]婆罗尼</p><p>是灌顶章句。必定吉祥真实不虚。等行众生及中善根。应当受持读诵通利。七日七夜受持八戒。朝暮净心。香华供养十方诸佛。常为己身及诸众生。<a href=\"/remen/huixiang.html\" class=\"keylink\" target=\"_blank\">回向</a>具足阿耨多罗三藐三菩提。作是誓愿。令我所求皆得吉祥。自于所居房舍屋宅净洁扫除。若自住处若阿兰若处以香泥涂地烧微妙香敷净好座。以种种华香布散其地以待于我。我于尔时如一念顷。入其室宅即坐其座。从此日夜令此所居若村邑若僧坊若露地无所乏少。若钱若金银若珍宝若牛羊若谷米。一切所须即得具足悉受快乐。若能以己所作善根最胜之分回与我者。我当终身不远其人。于所住处至心护念。随其所求令得成就。应当至心礼如是等诸佛世尊。其名曰宝胜如来。无垢炽宝光明王相如来。金焰光明如来。金百光明照藏如来。金山宝盖如来。金华焰光相如来。大炬如来。宝相如来。亦应敬礼。信相菩萨。金光明菩萨。金藏菩萨。常悲菩萨。法上菩萨亦应敬礼。东方阿閦如来。南方宝相如来。西方无量寿佛。北方微妙声佛</p><p>金光明经坚牢地神品第九</p><p>尔时地神坚牢白佛言。世尊。是金光明微妙经典。若现在世若未来世。在在处处。若城邑聚落。若山泽空处。若王宫宅。世尊。随是经典所流布处。是地分中敷师子座。令说法者坐其座上。广演宣说是妙经典。我当在中常作宿卫。隐蔽其身于法座下顶戴其足我闻法已。得服甘露无上法味增益身力而此大地深十六万八千由旬。从金刚际至海地上。悉得众味增长具足。丰壤肥浓过于今日。以是之故。阎浮提内药草树木。根茎枝叶华果滋茂。美色香味皆悉具足。众生食已增长寿命色力辩安。六情诸根具足通利。威德颜貌端严殊特。成就如是种种等已。所作事业多得成辩。有大势力精勤勇猛。是故世尊。阎浮提内安隐丰乐人民炽盛。一切众生多受快乐。应心适意随其所乐。是诸众生得是威德大势力已。能供养是金光明经。及恭敬供养持是经者四部之众。我于尔时当往其所为诸众生受快乐故。请说法者广令宣布如是妙典何以故。世尊。是金光明若广说时。我及眷属所得功德倍过于常。增长身力心进勇锐。世尊。我服甘露无上味已。阎浮提地纵广七千由旬丰壤倍常。世尊。如是大地众生所依。悉能增长一切所须之物。增长一切所须物已。令诸众生随意所用受于快乐。种种饮食衣服卧具。宫殿屋宅树木林苑。河池井泉。如是等物依因于地悉皆具足。是故世尊。是诸众生为知我恩应作是念。我当必定听受是经。供养恭敬尊重赞叹。作是念已。即从住处若城邑聚落舍宅空地。往法会所听受是经。既听受已还其所止各应相庆作如是言。我等今者闻此甚深无上妙法。已为摄取不可思议功德之聚。值遇无量无边诸佛。三恶道报已得解脱。于未来世常生天上人中受乐。是诸众生各于住处。若为他人演说是经。若说一喻一品一缘。若复称叹一佛一菩萨一四句偈乃至一句。及称是经首题名字。世尊。随是众生所住之处。其地具足丰壤肥浓过于余地。凡是因地所生之物。悉得增长滋茂广大。令诸众生受于快乐。多饶财宝好行惠施。心常坚固深信<a href=\"/remen/sanbao.html\" class=\"keylink\" target=\"_blank\">三宝</a></p><p>尔时佛告地神坚牢。若有众生。乃至闻是金光明经一句之义。人中命终随意<a href=\"/remen/wangsheng.html\" class=\"keylink\" target=\"_blank\">往生</a>三十三天。地神。若有众生。为欲供养是经典故庄严屋宅。乃至张悬一幡一盖及以一衣。欲界六天已有自然七宝宫殿。是人命终即往生彼。地神。于诸七宝宫殿之中。各各自然有七天女。共相娱乐日夜常受不可思议微妙快乐。尔时地神白佛言。世尊。以是因缘。说法比丘坐法座时。我常昼夜卫护不离。隐蔽其形在法座下顶戴其足。世尊。若有众生于百千佛所种诸善根。是说法者为是等故。于阎浮提广宣流布是妙经典令不断绝。是诸众生听是经已。未来之世无量百千那由他劫。于天上人中常受快乐。值遇诸佛疾成阿耨多罗三藐三菩提。三恶道苦悉断无余</p></div>"
},{
    "title": "金光明经 第三卷",
    "author": "昙无谶 译",
    "html": "<div class=\"B1_text\"><p>金光明经 第三卷</p><p>北凉<a href=\"/remen/sanzang.html\" class=\"keylink\" target=\"_blank\">三藏</a>法师昙无谶译</p><p>金光明经散脂鬼神品第十</p><p>尔时散脂鬼神大将。及二十八部诸鬼神等。即从座起。偏袒右肩右膝着地。白佛言。<a href=\"/remen/shizun.html\" class=\"keylink\" target=\"_blank\">世尊</a>。是金光明微妙经典。若现在世及未来世。在在处处若城邑聚落。若山泽空处若王宫宅。随是经典所流布处。我当与此二十八部大鬼神等。往至彼所隐蔽其形。随逐拥护是<a href=\"/remen/shuofa.html\" class=\"keylink\" target=\"_blank\">说法</a>者。消灭诸恶令得安隐。及听法众若男若女童男童女。于是经中乃至得闻一如来名一菩萨名及此经典首题名字。<a href=\"/remen/shouchi.html\" class=\"keylink\" target=\"_blank\">受持</a>读诵。我当随侍宿卫拥护悉灭其恶令得安隐。及国邑城郭。若王宫殿。舍宅空处。皆亦如是。世尊。何<a href=\"/remen/yinyuan1.html\" class=\"keylink\" target=\"_blank\">因缘</a>故。我名散脂鬼神大将。唯然世尊。自当证知。世尊。我知一切法一切缘法。了一切法。知法分齐。<a href=\"/remen/rufa.html\" class=\"keylink\" target=\"_blank\">如法</a>安住一切法。如性于一切法含受一切法。世尊。我现见不可思议智光。不可思议智炬。不可思议智行。不可思议智聚。不可思议智境。世尊。我于诸法正解正观。得正分别。正解于缘。正能觉了。世尊。以是义故。名散脂大将。世尊。我散脂大将。令说法者<a href=\"/remen/zhuangyan.html\" class=\"keylink\" target=\"_blank\">庄严</a>言辞辩不断绝。众味精气从毛孔入。充益身力心进勇锐。成就不可思议<a href=\"/remen/zhihui.html\" class=\"keylink\" target=\"_blank\">智慧</a>入正忆念。如是等事悉令具足心无疲厌。身受诸乐心得<a href=\"/remen/huanxi.html\" class=\"keylink\" target=\"_blank\">欢喜</a>。以是意故。能为<a href=\"/remen/zhongsheng.html\" class=\"keylink\" target=\"_blank\">众生</a>广说是经。若有众生。于百千佛所种诸善根。说法之人。为是众生于阎浮提内。广宣流布是妙经典令不断绝。无量众生闻是经已。当得不可思议智聚。摄取不可思议<a href=\"/remen/gongde.html\" class=\"keylink\" target=\"_blank\">功德</a>之聚。于未来世无量百千劫。人天之中常受快乐。于未来世值遇诸佛。疾得证成阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。一切众。苦三恶趣分永灭无余。南无宝华功德海琉璃金山光照如来应供正遍知。南无无量百千亿那由他庄严其身释迦如来应供正遍知。炽然如是微妙法炬。南无第一威德成就众事大功德天。南无不可思量智慧功德成就大辩天</p><p>金光明经正论品第十一</p><p>尔时佛告地神坚牢。过去有王名力尊相其王有子名曰信相。不久当受灌顶之位统领国土。尔时父王告其大子信相。世有正论。善治国土。我于昔时曾为大子。不久亦当绍父王位。尔时父王持是正论。亦为我说。我以是论于二万岁善治国土。未曾一念以非法行。于自眷属情无爱着何等名为治世正论。地神。尔时力尊相王为信相大子。说是偈言</p><p>我今当说诸王正论为利众生</p><p>断诸疑惑一切人王诸天天王</p><p>应当欢喜合掌谛听诸王和合</p><p>集金刚山护世四镇起问梵王</p><p>大师梵尊天中<a href=\"/remen/zizai.html\" class=\"keylink\" target=\"_blank\">自在</a>能除疑惑</p><p>当为我断云何是人得名为天</p><p>云何人王复名天子生在人中</p><p>处王宫殿<a href=\"/remen/zhengfa.html\" class=\"keylink\" target=\"_blank\">正法</a>治世而名为天</p><p>护世四王问是事已时梵尊师</p><p>即说偈言汝今虽以此义问我</p><p>我要当为一切众生敷扬宣畅</p><p>第一胜论因集业故生于人中</p><p>王领国土故称人王处在胎中</p><p>诸天守护或先守护然后入胎</p><p>虽在人中生为人王以天护故</p><p>复称天子三十三天各以己德</p><p>分与是人故称天子神力所加</p><p>故得自在远离恶法遮令不起</p><p>安住善法修令增广能令众生</p><p>多生天上半名人王亦名执乐</p><p>罗刹魁脍能遮诸恶亦名父母</p><p>教诲修善示现<a href=\"/remen/guobao.html\" class=\"keylink\" target=\"_blank\">果报</a>诸天所护</p><p><a href=\"/remen/shane.html\" class=\"keylink\" target=\"_blank\">善恶</a>诸业现在未来现受果报</p><p>诸天所护若有恶事纵而不问</p><p>不治其罪不以正教舍远善法</p><p>增长恶趣故使国中多诸奸斗</p><p>三十三天各生嗔恨由其国王</p><p>纵恶不治坏国正法奸诈炽盛</p><p>他方怨敌竞来侵掠自家所有</p><p>钱财珍宝诸恶盗贼共来劫夺</p><p>如法治世不行是事若行是者</p><p>其国殄灭譬如狂象踏莲花池</p><p>暴风卒起屡降恶雨恶星数出</p><p>日月无光五谷果实咸不滋茂</p><p>由王舍正使国饥馑天于宫殿</p><p>悉怀愁恼由王暴虚不修善事</p><p>是诸天王各相谓言是王行恶</p><p>与恶为伴以造恶故速得天嗔</p><p>以天嗔故不久国败非法兵仗</p><p>奸诈斗讼疾疫恶病集其国土</p><p>诸天即便舍离是王令其国败</p><p>生大愁恼兄弟姊妹眷属妻子</p><p>孤迸流离身亦灭亡流星数堕</p><p>二日并现他方恶贼侵掠其土</p><p>人民饥饿多诸疾疫所重大臣</p><p>舍离薨亡象马车乘一念丧灭</p><p>诸家财产国土所有互相劫夺</p><p>刀兵而死五星诸宿违失常度</p><p>诸恶疾疫流遍其国诸受宠禄</p><p>所任大臣及诸群僚专行非法</p><p>如是行恶偏受恩遇修善法者</p><p>日日衰灭于行恶者而生恭敬</p><p>见修善者心不顾录故使<a href=\"/remen/shijian.html\" class=\"keylink\" target=\"_blank\">世间</a></p><p>三异并起星宿失度降暴风雨</p><p>破坏<a href=\"/remen/ganlu.html\" class=\"keylink\" target=\"_blank\">甘露</a>无上正法众生等类</p><p>及以地肥恭敬弊恶毁诸善人</p><p>故天降雹饥饿疫病谷米果实</p><p>滋味衰减多病众生充满其国</p><p>甘美盛果日日损减苦涩恶味</p><p>随时增长本所游戏可爱之处</p><p>悉皆枯悴无可乐者众生所食</p><p>精妙上味渐渐损减食无肥肤</p><p>颜貌丑陋气力衰微凡所食啖</p><p>不知厌足力精勇猛悉灭无有</p><p>懒惰<a href=\"/remen/xiedai.html\" class=\"keylink\" target=\"_blank\">懈怠</a>充满其国多有病苦</p><p>逼切其身恶星变动罗刹乱行</p><p>若有人王行于非法增长恶伴</p><p>损人天道于三有中多受苦恼</p><p>起如是等无量恶事皆由人王</p><p>爱着眷属纵之造恶舍而不治</p><p>若为诸天所护生者如是人王</p><p>终不为是有<a href=\"/remen/xingshan.html\" class=\"keylink\" target=\"_blank\">行善</a>者得生天中</p><p>行不善者堕在三涂三十三天</p><p>皆生焦热由王纵恶舍而不治</p><p>违逆诸天及父母敕不能正治</p><p>则非孝子起诸奸恶坏国土者</p><p>不应纵舍当正治罪是故诸天</p><p>护持是王以灭恶法修习善故</p><p>现世正治得增王位应各为说</p><p>善不善业能示<a href=\"/remen/yinguo.html\" class=\"keylink\" target=\"_blank\">因果</a>故得为王</p><p>诸天护持邻王佐助为自为他</p><p>修正治国有坏国者应当正教</p><p>为命及国<a href=\"/remen/xiuxing.html\" class=\"keylink\" target=\"_blank\">修行</a>正法不应行恶</p><p>恶不应纵所有余事不能坏国</p><p>恶因多奸然后倾败若起多奸</p><p>坏于国土譬如大象坏莲华池</p><p>怨恨诸天故天生恼起诸恶事</p><p>弥满其国是故应随正法治世</p><p>以善化国不顺非法宁舍身命</p><p>不爱眷属于亲非亲心常平等</p><p>视亲非亲和合为一正行名称</p><p>流布<a href=\"/remen/sanjie.html\" class=\"keylink\" target=\"_blank\">三界</a>正法治国人多行善</p><p>常以<a href=\"/remen/shanxin.html\" class=\"keylink\" target=\"_blank\">善心</a>仰瞻国王能令天众</p><p>具足充满是故正治名为人王</p><p>一切诸天爱护人王犹如父母</p><p>拥护其子故令日月五星诸宿</p><p>随其分齐不失常度风雨随时</p><p>无诸灾祸令国丰实安乐炽盛</p><p>增益人民诸天之众以是因缘</p><p>诸人王等宁舍身命不应为恶</p><p>不应舍离正法珍宝由正法宝</p><p>世人受乐常当亲近修正法者</p><p>聚集功德庄严其身于自眷属</p><p>常知止足当远恶人修治正法</p><p>安止众生于诸善法教敕防护</p><p>令离不善是故国土安隐丰乐</p><p>是王亦得威德具足随诸人民</p><p>所行恶法应当调伏如法教诏</p><p>是王当得好名善誉善能摄护</p><p>安乐众生</p><p>金光明经善集品第十二</p><p>尔时如来复为地神。说往昔因缘。而作偈言</p><p>我昔曾为转轮圣王舍四大地</p><p>及以大海又于是时以四天下</p><p>满中珍宝奉上诸佛凡所<a href=\"/remen/bushi.html\" class=\"keylink\" target=\"_blank\">布施</a></p><p>皆舍所重不见可爱而不舍者</p><p>于过去世无数劫中求正法故</p><p>常舍身命又过去世不可议劫</p><p>有佛世尊名曰宝胜其佛世尊</p><p>般<a href=\"/remen/niepan.html\" class=\"keylink\" target=\"_blank\">涅槃</a>后时有圣王名曰善集</p><p>于四天下而得自在治正之势</p><p>尽大海际其王有城名水音尊</p><p>于其城中止住治化夜睡梦中</p><p>闻佛功德及见<a href=\"/remen/biqiu.html\" class=\"keylink\" target=\"_blank\">比丘</a>名曰宝冥</p><p>善能宣畅如来正法所谓金光</p><p>微妙经典明如日中悉能遍照</p><p>是转轮王梦是事已即寻觉寤</p><p>心喜遍身即出宫殿至僧坊所</p><p><a href=\"/remen/gongyang.html\" class=\"keylink\" target=\"_blank\">供养</a>恭敬诸大圣众问诸大德</p><p>是大众中颇有比丘名曰宝冥</p><p>成就一切诸功德不尔时宝冥</p><p>在一窟中安坐不动思惟<a href=\"/remen/zhengnian.html\" class=\"keylink\" target=\"_blank\">正念</a></p><p>读诵如是金光明经时有比丘</p><p>即将是王至其所止到宝冥所</p><p>时此宝冥故在窟中形貌殊特</p><p>威德炽然即示王言是窟中者</p><p>即是所问宝冥比丘能持甚深</p><p>诸佛所行名金光明诸经之王</p><p>时善集王即寻礼敬宝冥比丘</p><p>作如是言面如满月威德炽然</p><p>惟愿为我敷演宣说是金光明</p><p>诸经之王时宝冥尊即受王请</p><p>许为宣说是金光明三千大千</p><p>世界诸天知当说法悉生欢喜</p><p>于净微妙鲜絜之处种种珍宝</p><p>厕填其地上妙香水持用洒之</p><p>散诸好华遍满其处王于是时</p><p>自敷法座悬缯幡盖宝饰交络</p><p>种种微妙殊特末香悉以奉散</p><p>大法高座一切诸天龙及鬼神</p><p>摩睺罗伽紧那罗等即雨天上</p><p>曼陀罗华遍散法座满其处所</p><p>不可思议百千万亿那由他等</p><p>无量诸天一时俱来集说法所</p><p>是时宝冥寻从窟出诸天即时</p><p>以娑罗华供养奉散宝冥比丘</p><p>是时宝冥净洗身体着净妙衣</p><p>至法座所合掌敬礼是法高座</p><p>一切天王及诸<a href=\"/remen/tianren.html\" class=\"keylink\" target=\"_blank\">天人</a>雨曼陀罗</p><p>大曼陀罗摩诃曼殊众妙宝华</p><p>无量百千种种妓乐于<a href=\"/remen/xukong.html\" class=\"keylink\" target=\"_blank\">虚空</a>中</p><p>不鼓自鸣宝冥比丘能说法者</p><p>寻上高座结跏趺坐即念十方</p><p>不可思议无量千亿诸佛世尊</p><p>于诸众生兴大悲心及善集王</p><p>所得王领尽一日月所照之处</p><p>时说法者即寻为王敷扬宣说</p><p>是妙经典是时大王为闻法故</p><p>于比丘前合掌而立闻于正法</p><p>赞言善哉其心悲悼涕泪交流</p><p>寻复踊悦心意熙怡为欲供养</p><p>此经典故尔时即提如意珠王</p><p>为诸众生发大誓愿愿于今日</p><p>此阎浮提悉雨无量种种珍异</p><p>瑰琦七宝及妙璎珞以是因缘</p><p>悉令无量一切众生皆受快乐</p><p>即于尔时寻雨七宝及诸宝饰</p><p>天冠耳珰种种璎珞甘馔宝座</p><p>悉皆充满遍四天下时王善集</p><p>即持如是满四天下无量七宝</p><p>于宝胜佛遗法之中以用布施</p><p>供养<a href=\"/remen/sanbao.html\" class=\"keylink\" target=\"_blank\">三宝</a>尔时为王说法比丘</p><p>于今现在阿閦佛是时善集王</p><p>听受法者今则我身释迦文是</p><p>我于尔时舍此大地满四天下</p><p>珍宝布施得闻如是金光明经</p><p>闻是经已一称善哉以此善根</p><p>业因缘故身得金色百福庄严</p><p>常为无量百千万亿众生等类</p><p>之所乐见既得见已无有厌足</p><p>过去九十九亿千劫常得作于</p><p>转轮圣王亦于无量百千劫中</p><p>常得王领诸小国土不可思议</p><p>劫中常作释提桓因及净梵王</p><p>复得值遇十力世尊其数无量</p><p>不可称计所得功德无量无边</p><p>皆由闻经及称善哉如我所愿</p><p>成就菩提正法之身我今已得</p><p>金光明经鬼神品第十三</p><p>佛告功德天。若有善男子善女人。欲以不可思议妙供养具供养过去未来现在诸佛世尊。及欲得知三世诸佛甚深行处。是人应当必定至心。随有是经流布之处。若城邑村落舍宅空处。正念不乱。至心听是微妙经典。尔时世尊欲重宣此义。而说偈言</p><p>若欲供养一切诸佛欲知三世</p><p>诸佛行处应当往彼城邑聚落</p><p>有是经处至心听受是妙经典</p><p>不可思议功德大海无量无边</p><p>能令一切众生<a href=\"/remen/jietuo.html\" class=\"keylink\" target=\"_blank\">解脱</a>度无量苦</p><p>诸有大海是经甚深初中后善</p><p>不可得说譬喻为比假使恒沙</p><p>大地微尘大海诸水一切诸山</p><p>如是等物不得为喻若入是经</p><p>即入法性如深法性安住其中</p><p>即于是典金光明中而得见我</p><p>释迦牟尼不可思议阿僧祇劫</p><p>生天人中常受快乐以能信解</p><p>听是经故如是无量不可思议</p><p>功德福聚悉已得之随所至处</p><p>若百由旬满中盛火应从中过</p><p>若至聚落阿兰若处到<a href=\"/remen/fahui.html\" class=\"keylink\" target=\"_blank\">法会</a>所</p><p>至心听受听是经故恶梦蛊道</p><p>五星诸宿变异灾祸一切恶事</p><p>消灭无余于说法处莲华座上</p><p>说是经典书写读诵是说法者</p><p>若下法座尔时大众犹见坐处</p><p>故有说者或佛世尊或见佛像</p><p>菩萨色像普贤菩萨文殊师利</p><p><a href=\"/remen/mile.html\" class=\"keylink\" target=\"_blank\">弥勒</a>大士及诸形像见如是等</p><p>种种事已寻复灭尽如前无异</p><p>成就如是诸功德已而为诸佛</p><p>之所赞叹威德相貌无量无边</p><p>有大名称能却怨家他方盗贼</p><p>能令退散勇捍多力能破强敌</p><p>恶梦恼心无量恶业如是恶事</p><p>皆悉寂灭若入军阵常能胜他</p><p>名闻流布遍阎浮提亦能摧伏</p><p>一切怨敌远离诸恶修习诸善</p><p>入阵得胜心常欢喜大梵天王</p><p>三十三天护世四王金刚密迹</p><p>鬼神诸王散脂大将禅那英鬼</p><p>及紧那罗阿耨达龙裟渴罗王</p><p>阿修罗王迦楼罗王大辩天神</p><p>及功德天如是上首诸天神等</p><p>常当供养是听法者生不思议</p><p>法塔之想众生见者恭敬欢喜</p><p>诸天王等亦各思惟而相谓言</p><p>令是众生无量威德皆悉成就</p><p>若能来至是法会所如是之人</p><p>成上善根若有听是甚深经典</p><p>故严出往法会之处心生不可</p><p>思议正信供养恭敬无上法塔</p><p>如是大悲利益众生即是无量</p><p>深法宝器能入甚深无上法性</p><p>由以净心听是经典如是之人</p><p>悉已供养过去无量百千诸佛</p><p>以是善根无量因缘应当听受</p><p>是金光明如是众生常为无量</p><p>诸天神王之所爱护大辩功德</p><p>护世四王无量鬼神及诸力士</p><p>昼夜<a href=\"/remen/jingjin.html\" class=\"keylink\" target=\"_blank\">精进</a>拥护四方令无灾祸</p><p>永离诸苦释提桓因及日月天</p><p>阎摩罗王<a href=\"/remen/fengshui.html\" class=\"keylink\" target=\"_blank\">风水</a>诸神违驮天神</p><p>及毗纽天大辩天神及自在天</p><p>火神等神大力勇猛常护世间</p><p>昼夜不离大力鬼王那罗延等</p><p>摩醯首罗二十八部诸鬼神等</p><p>散脂为首百千鬼神神足大力</p><p>拥护是等令不怖畏金刚密迹</p><p>大鬼神王及其眷属五百徒党</p><p>一切皆是大菩萨等亦悉拥护</p><p>听是经者摩尼跋陀大鬼神王</p><p>富那跋陀及金毗罗阿罗婆帝</p><p>宾头卢伽黄头大神一一诸神</p><p>各有五百眷属鬼神亦常拥护</p><p>听是经者质多斯那阿修罗王</p><p>及乾闼婆那罗罗阇祁那娑婆</p><p>摩尼乾陀及尼揵陀主雨大神</p><p>大饮食神摩诃伽吒金色发神</p><p>半祁鬼神及半攴罗车钵罗婆</p><p>有大威德婆那利神昙摩跋罗</p><p>摩竭婆罗针发鬼神绣利蜜多</p><p>勤那翅奢摩诃婆那及军陀遮</p><p>剑摩舍帝复有大神奢罗蜜帝</p><p>醯摩跋陀萨多琦梨多醯波醯</p><p>阿伽跋罗支罗摩伽央掘摩罗</p><p>如是等神皆有无量神足大力</p><p>常勤拥护听受如是微妙经者</p><p>阿耨达龙娑伽罗王目真邻王</p><p>伊罗钵王难陀龙王跋难陀王</p><p>有如是等百千龙王以大神力</p><p>常来拥护听是经者昼夜不离</p><p>波利罗睺阿修罗王毗摩质多</p><p>及以[竺-二+戊]脂睒摩利子波诃梨子</p><p>佉罗鶱陀及以揵陀是等皆是</p><p>阿修罗王有大神力常来拥护</p><p>听是经者昼夜不离诃利帝南</p><p>鬼子母等及五百神常来拥护</p><p>听是经者若睡若寤旃陀旃陀</p><p>利大鬼神女等鸠罗鸠罗檀提</p><p>啖人精气如是等神皆有大力</p><p>常勤拥护十方世界受持经者</p><p>大辩天等无量天女功德天等</p><p>各与眷属地神坚牢种植园林</p><p>果实大神如是诸神心生欢喜</p><p>悉来拥护爱乐亲近是经典者</p><p>于诸众生增命色力功德威貌</p><p>庄严倍常五星诸宿变异灾怪</p><p>皆悉能灭无有遗余夜卧恶梦</p><p>寤则忧悴如是恶事皆悉灭尽</p><p>地神大力势分甚深是经力故</p><p>能变其味如是大地至金刚际</p><p>厚十六万八千由旬其中气味</p><p>无不遍有悉令涌出润益众生</p><p>是经力故能令地味悉出地上</p><p>厚百由旬亦令诸天大得精气</p><p>充益身力欢喜快乐阎浮提内</p><p>所有诸神心生欢喜受乐无量</p><p>是经力故诸天欢喜百谷果实</p><p>皆悉滋茂园苑<a href=\"/remen/conglin.html\" class=\"keylink\" target=\"_blank\">丛林</a>其华开敷</p><p>香气馝馚充溢弥满百草树木</p><p>生长端直其体柔软无有斜戾</p><p>阎浮提内所有龙女其数无量</p><p>不可思议心生欢喜踊跃无量</p><p>在在处处庄严华池于其池中</p><p>生种种华优钵罗华波头摩华</p><p>拘物头华分陀利华于自宫殿</p><p>除诸云雾令虚空中无有尘翳</p><p>诸方清彻净洁明了日王赫焰</p><p>放千光明欢喜踊跃照诸闇蔽</p><p>阎浮檀金以为宫殿止住其中</p><p>威德无量日之天子及以月天</p><p>闻是经故精气充实是日天子</p><p>出阎浮提心生欢喜放于无量</p><p>光明明网遍照诸方即于出时</p><p>放大光网开敷种种诸池莲华</p><p>阎浮提内无量果实随时成熟</p><p>饱诸众生是时日月所照殊胜</p><p>星宿正行不失度数风雨随时</p><p>丰实炽盛多饶财宝无所乏少</p><p>是金光明微妙经典随所流布</p><p>读诵之处其国土境即得增益</p><p>如上所说无量功德</p><p>金光明经授记品第十四</p><p>尔时如来。将欲为是信相菩萨及其二子银相银光。授阿耨多罗三藐三菩提记。是时即有十千天子。威德炽王而为上首。俱从忉利来至佛所。顶<a href=\"/remen/lifo.html\" class=\"keylink\" target=\"_blank\">礼佛</a>足却坐一面。尔时佛告信相菩萨。汝于来世。过无量无边百千万亿不可称计那由他劫。金照世界。当成阿耨多罗三藐三菩提。号金宝盖山王如来应供正遍知明行足善逝世间解无上士调御丈夫天人师佛世尊。乃至是佛般涅槃后。正法像法皆灭尽已。长子银相。当于是界次补佛处。世界尔时转名净幢。佛名阎浮檀金幢光照明如来应供正遍知明行足善逝世间解无上士调御丈夫天人师佛世尊。乃至是佛般涅槃后。正法像法悉灭尽已。次子银光。复于是后次补佛处。世界名字如本不异。<a href=\"/remen/fohao.html\" class=\"keylink\" target=\"_blank\">佛号</a>曰金光照如来应供正遍知明行足善逝世间解无上士调御丈夫天人师佛世尊。是十千天子。闻三大士得受记莂。复闻如是金光明经。闻已欢喜生殷重心。心无垢累如净琉璃。清净无碍犹如虚空。尔时如来。知是十千天子善根成熟。即便与授菩提道记。汝等天子。于当来世。过阿僧祇百千万亿那由他劫。于是世界。当成阿耨多罗三藐三菩提。同共一家一姓一名。号曰青目优钵罗华香山如来应供正遍知明行足善逝世间解无上士调御丈夫天人师佛世尊。如是次第出现于世凡一万佛。尔时道场菩提树神。名等增益。白佛言。世尊。是十千天子。于忉利宫为听法故故来集此。云何如来便与授记。世尊。我未曾闻。是诸天子修行具足<a href=\"/remen/liuboluomi.html\" class=\"keylink\" target=\"_blank\">六波罗蜜</a>。亦未曾闻舍于手足头目髓脑。所爱妻子财宝谷帛。金银琉璃砗磲码瑙。真珠珊瑚珂贝璧玉。甘馔饮食衣服卧具。病瘦医药象马车乘。殿堂屋宅园林泉池奴婢仆使。如余无量百千菩萨。以种种资生供养之具。恭敬供养过去无量百千万亿那由他等诸佛世尊。如是菩萨于未来世。亦舍无量所重之物头目髓脑所爱妻子财宝谷帛乃至仆使。次第修行。成就具足六波罗蜜。成就是已备修苦行。动经无量无边劫数。然后方得受菩提记。世尊。是天子等何因何缘。修行何等胜妙善根。从彼天来暂得闻法便得受记。惟愿世尊。为我解说断我疑网。尔时佛告树神善女天。皆有因缘。有妙善根。以随相修。何以故。以是天子于所住处舍五欲乐。故来听是金光明经。既闻法已。于是经中净心殷重如说修行。复得闻此三大菩萨受于记莂。亦以过去本昔<a href=\"/remen/faxin.html\" class=\"keylink\" target=\"_blank\">发心</a>誓愿因缘。是故我今皆与受记。于未来世。当成阿耨多罗三藐三菩提</p><p>金光明经除病品第十五</p><p>佛告道场菩提树神。善女天。谛听谛听。善持忆念。我当为汝演说往昔誓愿因缘。过去无量不可思议阿僧祇劫。尔时有佛出现于世。名曰宝胜如来应供正遍知明行足善逝世间解无上士调御丈夫天人师佛世尊。善女天。尔时是佛般涅槃后正法灭已。于像法中有王名曰天自在光王。修行正法如法治世。人民和顺<a href=\"/remen/xiaoyang.html\" class=\"keylink\" target=\"_blank\">孝养</a>父母。是王国中有一长者名曰持水。善知医方救诸病苦。方便巧知四大增损。善女天。尔时持水长者家中。后生一子名曰流水。体貌殊胜端正第一。形色微妙威德具足。受性聪敏善解诸论。种种技艺书疏算计无不通达。是时国内天降疫病。有无量百千诸众生等。皆无免者。为诸苦恼之所逼切。善女天。尔时流水长者子。见是无量百千众生受诸苦恼故。为是众生生大悲心。作是思惟。如是无量百千众生受诸苦恼。我父长者。虽善医方能救诸苦方便巧知四太增损。年已衰迈老耄枯悴。皮缓面皱羸瘦颤掉。行来往反要因几杖。困顿疲乏不能至彼城邑聚落。而是无量百千众生。复遇重病无能救者。我今当至大医父所咨问治病医方秘法。咨禀知已。当至城邑聚落村舍治诸众生种种重病。悉令得脱无量诸苦。时长者子思惟是已。即至父所头面着地。为父作礼叉手却住。以四大增损而问于父。即说偈言</p><p>云何当知四大诸根衰损代谢</p><p>而得诸病云何当知饮食时节</p><p>若食食已身火不灭云何当知</p><p>治风及热水过胏病及以等分</p><p>何时动风何时动热何时动水</p><p>以害众生时父长者即以偈颂</p><p>解说医方而答其子三月是夏</p><p>三月是秋三月是冬三月是春</p><p>是十二月三三而说从如是数</p><p>一岁四时若二二说足满六时</p><p>三三本摄二二现时随是时节</p><p>消息饮食是能益身医方所说</p><p>随时岁中诸根四大代谢增损</p><p>令身得病有善医师随顺四时</p><p>三月将养调和六大随病饮食</p><p>及以汤药多风病者夏则发动</p><p>其热病者秋则发动等分病者</p><p>冬则发动其肺病者春则增剧</p><p>有风病者夏则应服肥腻醎酢</p><p>及以热食有热病者秋服冷甜</p><p>等分冬服甜酢肥腻肺病春服</p><p>肥腻辛热饱食然后则发肺病</p><p>于食消时则发热病食消已后</p><p>则发风病如是四大随三时发</p><p>风病羸损补以酥腻热病下药</p><p>服诃梨勒等病应服三种妙药</p><p>所谓甜辛及以酥腻肺病应服</p><p>随能吐药若风热病肺病等分</p><p>违时而发应当任师筹量随病</p><p>饮食汤药</p><p>善女天。尔时流水长者子。问其父医四大增损。因是得了一切医方。时长者子知医方已。遍至国内城邑聚落。在在处处随有众生病苦者所。软言慰喻作如是言。我是医师我是医师。善知方药。今当为汝疗治救济悉令除愈。善女天。尔时众生闻长者子软言慰喻许为治病。心生欢喜踊跃无量。时有百千无量众生。遇极重病。直闻是言。心欢喜故。种种所患即得除差。平复如本气力充实。善女天。复有无量百千众生。病苦深重难除差者。即共来至长者子所。时长者子。即以妙药授之令服。服已除差亦得平复。善女天。是长者子。于其国内治诸众生所有病苦悉得除差</p></div>"
},{
    "title": "金光明经 第四卷",
    "author": "昙无谶 译",
    "html": "<div class=\"B1_text\"><p>金光明经 第四卷</p><p>北凉<a href=\"/remen/sanzang.html\" class=\"keylink\" target=\"_blank\">三藏</a>法师昙无谶译</p><p>金光明经流水长者子品第十六</p><p>佛告树神。尔时流水长者子。于天<a href=\"/remen/zizai.html\" class=\"keylink\" target=\"_blank\">自在</a>光王国内。治一切<a href=\"/remen/zhongsheng.html\" class=\"keylink\" target=\"_blank\">众生</a>无量苦患已。令其身体平复如本。受诸快乐。以病除故多设福业。<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/bushi.html\" class=\"keylink\" target=\"_blank\">布施</a>。尊重恭敬是长者子。作如是言。善哉长者。能大增长福德之事。能益众生无量<a href=\"/remen/shouming.html\" class=\"keylink\" target=\"_blank\">寿命</a>。汝今真是大医之王。善治众生无量重病。必是菩萨善解方药。善女天。时长者子。有妻名曰水空龙藏。而生二子。一名水空。二名水藏。时长者子将是二子。次第游行城邑聚落。最后到一大空泽中。见诸虎狼狐犬鸟兽多食肉血。悉皆一向驰奔而去。时长者子作是念言。是诸禽兽何<a href=\"/remen/yinyuan1.html\" class=\"keylink\" target=\"_blank\">因缘</a>故一向驰走。我当随后逐而观之。时长者子遂便随逐。见有一池其水枯涸。于其池中多有诸鱼。时长者子见是鱼已生大悲心。时有树神示现半身。作如是言。善哉善哉。大善男子。此鱼可愍汝可与水。是故号汝名为流水。复有二缘名为流水。一能流水。二能与水。汝今应当随名定实。时长者子问树神言。此鱼头数为有几所。树神答言。其数具足足满十千。善女天。尔时流水闻是数已。倍复增益生大悲心。善女天。时此空池为日所曝唯少水在。是十千鱼将入死门。四向宛转见是长者心生恃赖。随是长者所至方面。随逐瞻视目未曾舍。是时长者驰趣四方。推求索水了不能得。便四顾望见有大树寻取枝叶。还到池上与作阴凉。作阴凉已复更推求是池中水本从何来。即出四向周遍求觅莫知水处。复更疾走远至余处。见一大河名曰水生。尔时复有诸余恶人。为捕此鱼故。于上流悬险之处。决弃其水不令下过。然其决处悬险难补。计当修治经九十日。百千人功犹不能成。况我一身。时长者子。速疾还反至大王所。头面<a href=\"/remen/libai.html\" class=\"keylink\" target=\"_blank\">礼拜</a>却住一面。合掌向王说其因缘。作如是言。我为大王国土人民治种种病。渐渐游行至彼空泽。见有一池其水枯涸。有十千鱼为日所曝。今日困厄将死不久。惟愿大王。借二十大象令得负水济彼鱼命。如我与诸病人寿命。尔时大王即敕大臣。速疾供给。尔时大臣奉王告敕。语是长者。善哉大士。汝今自可至象[厂@既]中随意选取。利益众生令得快乐。是时流水及其二子。将二十大象。从治城人借索皮囊。疾至彼河上流决处。盛水象负。驰疾奔还至空泽池。从象背上下其囊水写置池中。水遂弥满还复如本。时长者子。于池四边彷徉而行。是鱼尔时亦复随逐循岸而行时长者子。复作是念。是鱼何缘随我而行。是鱼必为饥火所恼。复欲从我求索饮食。我今当与。善女天。尔时流水长者子。告其子言。汝取一象最大力者。速至家中启父长者。家中所有可食之物。乃至父母饮啖之分。及以妻子奴婢之分。一切聚集悉载象上急速来还。尔时二子如父教敕。乘最大象往至家中。白其祖父说如上事。尔时二子。收取家中可食之物。载象背上疾还父所至空泽池。时长者子见其子还心生<a href=\"/remen/huanxi.html\" class=\"keylink\" target=\"_blank\">欢喜</a>踊跃无量。从子边取饮食之物散着池中。与鱼食已即自思惟。我今已能与此鱼食令其饱满。未来之世当施法食。复更思惟。曾闻过去空闲之处有一<a href=\"/remen/biqiu.html\" class=\"keylink\" target=\"_blank\">比丘</a>。读诵大乘方等经典。其经中说。若有众生临命终时。得闻宝胜如来名号即生天上。我今当为是十千鱼解说甚深<a href=\"/remen/shieryinyuan.html\" class=\"keylink\" target=\"_blank\">十二因缘</a>。亦当称说宝胜佛名。时阎浮提中有二种人。一者深信大乘方等。二者毁呰不生信乐。时长者子作是思惟。我今当入池水之中为是诸鱼说深妙法。思惟是已。即便入水作如是言。南无过去宝胜如来应供正遍知明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛<a href=\"/remen/shizun.html\" class=\"keylink\" target=\"_blank\">世尊</a>。宝胜如来本往昔时。行<a href=\"/remen/pusadao.html\" class=\"keylink\" target=\"_blank\">菩萨道</a>作是誓愿。若有众生。于十方界临命终时闻我名者。当令是辈即命终已寻得上生三十三天。尔时流水复为是鱼。解说如是甚深妙法。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取取缘有。有缘生。生缘老死忧悲苦恼。善女天。尔时流水长者子及其二子。说是法已即共还家。是长者子复于后时。宾客聚会醉酒而卧。尔时其地卒大震动。时十千鱼同日命终。既命终已生忉利天。既生天已作是思惟。我等以何善业因缘。得生于此忉利天中。复相谓言。我等先于阎浮提内。堕畜生中受于鱼身。流水长者子。与我等水及以饮食。复为我等解说甚深十二因缘。并称宝胜如来名号。以是因缘令我等辈得生此天是故我等今当往至长者子所报恩<a href=\"/remen/gongyang.html\" class=\"keylink\" target=\"_blank\">供养</a>。尔时十千天子。从忉利天下阎浮提。至流水长者子大医王家。时长者子在楼屋上露卧眠睡。是十千天子。以十千真珠天妙璎珞置其头边。复以十千置其足边。复以十千置右胁边。复以十千置左胁边。雨曼陀罗华摩诃曼陀罗华。积至于膝。作种种天乐出妙音声。阎浮提中。有睡眠者皆悉觉寤。流水长者子亦从睡寤。是十千天子。于上空中飞腾游行。于天自在光王国内。处处皆雨天妙莲华。是诸天子复至本处空泽池所复雨天华。便从此没还忉利宫。随意自在受天五欲。时阎浮提过是夜已。天自在光王。问诸大臣。昨夜何缘。示现如是净妙瑞相有大光明。大臣答言。大王当知。忉利诸天于流水长者子家。雨四十千真珠璎珞及不可计曼陀罗华。王即告臣。卿可往至彼长者家善言诱喻唤令使来。大臣受敕即至其家。宣王教令唤是长者。是时长者寻至王所。王问长者。何缘示现如是瑞相。长者子言。我必定知是十千鱼其命已终。时大王言。今可遣人审实是事。尔时流水。寻遣其子至彼池所。看是诸鱼死活定实。尔时其子闻是语已。向于彼池既至池已。见其池中多有摩诃曼陀罗华。积聚成[廿/积]。其中诸鱼悉皆命终。见已即还白其父言。彼诸鱼等悉已命终。尔时流水知是事已。复至王所作如是言。是十千鱼悉皆命终。王闻是已心生欢喜。尔时世尊。告道场<a href=\"/remen/puti.html\" class=\"keylink\" target=\"_blank\">菩提</a>树神。善女天。欲知尔时流水长者子。今我身是。长子水空。今罗睺罗是。次子水藏。今阿难是。时十千鱼者。今十千天子是。是故我今为其授阿耨多罗三藐三菩提记。尔时树神现半身者。今汝身是</p><p>金光明经舍身品第十七</p><p>尔时道场菩提树神复白佛言。世尊。我闻世尊过去修行菩萨道时。具受无量百千苦行。捐舍身命肉血骨髓。惟愿世尊。少说往昔苦行因缘。为利众生受诸快乐。尔时世尊即现神足。神足力故令此大地六种震动。于大讲堂众会之中。有七宝塔从地涌出。众宝罗网弥覆其上。尔时大众见是事已生希有心。尔时世尊。即从座起礼拜是塔。恭敬围绕还就本座。尔时道场菩提树神白佛言。世尊。如来世雄出现于世。常为一切之所恭敬。于诸众生最胜最尊。何因缘故礼拜是塔。佛言。善女天。我本修行菩萨道时。我身<a href=\"/remen/sheli.html\" class=\"keylink\" target=\"_blank\">舍利</a>安止是塔。因由是身令我早成阿耨多罗三藐三菩提。尔时佛告尊者阿难。汝可开塔取中舍利示此大众。是舍利者。乃是无量<a href=\"/remen/liuboluomi.html\" class=\"keylink\" target=\"_blank\">六波罗蜜</a><a href=\"/remen/gongde.html\" class=\"keylink\" target=\"_blank\">功德</a>所熏。尔时阿难。闻<a href=\"/\" class=\"keylink\" target=\"_blank\">佛教</a>敕即往塔所。礼拜供养开其塔户。见其塔中有七宝函。以手开函。见其舍利色妙红白。而白佛言。世尊。是中舍利其色红白。佛告阿难。汝可持来。此是大士真身舍利。尔时阿难即举宝函。还至佛所持以上佛。尔时佛告一切大众。汝等今可礼是舍利。此舍利者是<a href=\"/remen/jiedinghui.html\" class=\"keylink\" target=\"_blank\">戒定慧</a>之所熏修甚难可得最上<a href=\"/remen/futian.html\" class=\"keylink\" target=\"_blank\">福田</a>。尔时大众闻是语已。心怀欢喜即从座起。合掌敬礼大士舍利。尔时世尊。欲为大众断疑网故。说是舍利往昔因缘。阿难。过去之世有王名曰摩诃罗陀。修<a href=\"/remen/xingshan.html\" class=\"keylink\" target=\"_blank\">行善</a>法善治国土无有怨敌。时有三子端正微妙。形色殊特。威德第一。第一大子名曰摩诃波那罗。次子名曰摩诃提婆。小子名曰摩诃萨埵。是三王子。于诸园林游戏观看。次第渐到一大竹林憩驾止息。第一王子作如是言。我于今日心甚怖懅。于是林中将无衰损。第二王子复作是言。我于今日不自惜身。但离所爱心忧愁耳。第三王子复作是言。我于今日独无怖懅亦无愁恼。山中空寂神仙所赞。是处闲静能令行人安隐受乐。时诸王子说是语已。转复前行见有一虎。适产七日而有七子。围绕周匝饥饿穷悴。身体羸瘦命将欲绝第一王子。见是虎已。作如是言。怪哉此虎产来七日。七子围绕不得求食。若为饥逼必还啖子。第三王子言。此虎经常所食何物。第一王子言。此虎唯食新热肉血。第三王子言。君等谁能与此虎食。第二王子言。此虎饥饿身体羸瘦。穷困顿乏余命无几。不容余处为其求食。设余求者命必不济。谁能为此不惜身命。第一王子言。一切难舍不过己身。第二王子言。我等今者以贪惜故。于此身命不能放舍。<a href=\"/remen/zhihui.html\" class=\"keylink\" target=\"_blank\">智慧</a>薄少故于是事而生惊怖。若诸大士欲利益他。生大悲心为众生者。舍此身命不足为难。时诸王子心大愁忧。久住视之目未曾舍。作是观已寻便离去。尔时第三王子。作是念言。我今舍身时已到矣。何以故。我从昔来多弃是身都无所为。亦常爱护处之屋宅。又复供给衣服饮食卧具医药象马车乘。随时将养令无所乏。而不知恩反生怨害。然复不免<a href=\"/remen/wuchang.html\" class=\"keylink\" target=\"_blank\">无常</a>败坏。复次是身不坚无所利益。可恶如贼犹若行厕。我于今日。当使此身作无上业。于<a href=\"/remen/shengsi.html\" class=\"keylink\" target=\"_blank\">生死</a>海中作大桥梁。复次若舍此身。即舍无量痈疽瘭疾百千怖畏。是身唯有大小便利。是身不坚如水上沫。是身不净多诸虫户。是身可恶荕缠血涂。皮骨髓脑共相连持。如是观察甚可患厌。是故我今应当舍离。以求寂灭无上<a href=\"/remen/niepan.html\" class=\"keylink\" target=\"_blank\">涅槃</a>。永离忧患无常变异。生死休息无诸尘累。无量<a href=\"/remen/chanding.html\" class=\"keylink\" target=\"_blank\">禅定</a>智慧功德。具足成就微妙法身。百福<a href=\"/remen/zhuangyan.html\" class=\"keylink\" target=\"_blank\">庄严</a>诸佛所赞。证成如是无上法身。与诸众生无量法乐。是时王子勇猛堪任。作是大愿。以上大悲熏修其心。虑其二兄心怀怖懅。或恐固遮为作留难。即便语言。兄等今者可与眷属还其所止。尔时王子摩诃萨埵。还至虎所脱身衣裳置竹枝上。作是誓言。我今为利诸众生故。证于最胜无上道故。大悲不动舍难舍故。为求菩提智所赞故。欲度三有诸众生故欲灭生死怖畏热恼故。是时王子作是誓已。即自放身卧饿虎前。是时王子以大悲力故虎无能为。王子复作如是念言。虎今羸瘦身无势力。不能得我身血肉食。即起求刁周遍求之了不能得。即以干竹刺颈出血。于高山上投身虎前。是时大地六种震动。日无精光如罗睺罗阿修罗王捉持障蔽。又雨杂华种种妙香。时<a href=\"/remen/xukong.html\" class=\"keylink\" target=\"_blank\">虚空</a>中有诸余天。见是事已心生欢喜叹未曾有。赞言。善哉善哉。大士。汝今真是行大悲者。为众生故能舍难舍。于诸学人第一勇健。汝已为得诸佛所赞。常乐住处不久当证无恼无热清凉涅槃。是虎尔时见血流出污王子身。即便舐血啖食其肉唯留余骨。尔时第一王子<a href=\"/remen/jiandi.html\" class=\"keylink\" target=\"_blank\">见地</a>大动。为第二王子而说偈言</p><p>震动大地及以大海日无精光</p><p>如有覆蔽于上虚空雨诸华香</p><p>必是我弟舍所爱身</p><p>第二王子复说偈言</p><p>彼虎产来已经七日七子围绕</p><p>穷无饮食气力羸损命不云远</p><p>小弟大悲知其穷悴惧不堪忍</p><p>还食其子恐定舍身以救彼命</p><p>时二王子心大愁怖。涕泣悲叹容貌憔悴。复共相将还至虎所。见弟所著帔服衣裳。皆悉在一竹枝之上。骸骨发爪布散狼藉。流血处处遍污其地。见已闷绝不自胜持。投身骨上良久乃苏。即起举首号天而哭。我弟幼稚才能过人。特为父母之所爱念。奄忽舍身以饲饿虎。我今还宫。父母说问当云何答。我宁在此并命一处。不忍见是骸骨发爪。何心舍离还见父母妻子眷属朋友知识。时二王子悲号懊恼渐舍而去。时小王子所将侍从。各散诸方互相谓言。今者我天为何所在。尔时王妃于睡眠中。梦乳被割牙齿堕落。得三鸽雏一为鹰食。尔时王妃。大地动时即便惊寤。心生愁怖而说偈言</p><p>今日何故大地大水一切皆动</p><p>物不安所日无精光如有覆蔽</p><p>我心忧苦目睫瞤动如我今者</p><p>所见瑞相必有灾异不祥苦恼</p><p>于是王妃说是偈已。时有青衣在外已闻王子消息。心惊惶怖寻即入内。启白王妃作如是言。向者在外闻诸侍从推觅王子不知所在。王妃闻已生大忧恼。涕泣满目至大王所。我于向者传闻外人。失我最小所爱之子。大王闻已而复闷绝。悲哽苦恼抆泪而言。如何今日失我心中所爱重者。尔时世尊欲重宣此义。而说偈言</p><p>我于往昔<a href=\"/remen/wuliangjie.html\" class=\"keylink\" target=\"_blank\">无量劫</a>中舍所重身</p><p>以求菩提若为国王及作王子</p><p>常舍难舍以求菩提我念<a href=\"/remen/suming.html\" class=\"keylink\" target=\"_blank\">宿命</a></p><p>有大国王其王名曰摩诃罗陀</p><p>是王有子能大布施其子名曰</p><p>摩诃萨埵复有二兄长者名曰</p><p>大波那罗次名大天三人同游</p><p>至一空山见新产虎饥穷无食</p><p>时胜大士生大悲心我今当舍</p><p>所重之身此虎或为饥饿所逼</p><p>傥能还食自所生子即上高山</p><p>自投虎前为令虎子得全性命</p><p>是时大地及诸大山皆悉震动</p><p>惊诸虫兽虎狼师子四散驰走</p><p>世间皆闇无有光明是时二兄</p><p>故在竹林心怀忧恼愁苦涕泣</p><p>渐渐推求遂至虎所见虎虎子</p><p>血污其口又见骸骨发毛爪齿</p><p>处处迸血狼藉在地时二王子</p><p>见是事已心更闷绝自躄于地</p><p>以灰尘土自涂坌身忘失<a href=\"/remen/zhengnian.html\" class=\"keylink\" target=\"_blank\">正念</a></p><p>生狂痴心所将侍从睹见是事</p><p>亦生悲恸失声号哭互以冷水</p><p>共相喷洒然后苏息而复得起</p><p>是时王子当舍身时正值后宫</p><p>妃后婇女眷属五百共相娱乐</p><p>王妃是时两乳汁出一切肢节</p><p>痛如针刺心生愁恼似丧爱子</p><p>于是王妃疾至王所其声微细</p><p>悲泣而言大王今当谛听谛听</p><p>忧愁盛火今来烧我我今二乳</p><p>俱时汁出身体苦切如被针刺</p><p>我见如是不祥瑞相恐更不复</p><p>见所爱子今以身命奉上大王</p><p>愿速遣人求觅我子梦三鸽雏</p><p>在我怀抱其最小者可适我心</p><p>有鹰飞来夺我而去梦是事已</p><p>即生忧恼我今愁怖恐命不济</p><p>愿速遣人推求我子是时王妃</p><p>说是语已即时闷绝而复躄地</p><p>王闻是语复生忧恼以不得见</p><p>所爱子故其王大臣及诸眷属</p><p>悉皆聚集在王左右哀哭悲号</p><p>声动天地尔时城内所有人民</p><p>闻是声已惊愕而出各相谓言</p><p>今是王子为活来耶为已死亡</p><p>如是大士常出软语为众所爱</p><p>今难可见已有诸人入林推求</p><p>不久自当得定消息诸人尔时</p><p>慞惶如是而复悲号哀动神祇</p><p>尔时大王即从座起以水洒妃</p><p>良久乃苏还得正念微声问王</p><p>我子今者为死活耶尔时王妃</p><p>念其子故倍复懊恼心无暂舍</p><p>可惜我子形色端正如何一旦</p><p>舍我终亡云何我身不先薨没</p><p>而见如是诸苦烦事善子妙色</p><p>犹净莲华谁坏汝身使令分离</p><p>将非是我昔日怨仇挟本业缘</p><p>而杀汝耶我子面目净如满月</p><p>不图一旦遇斯祸对宁使我身</p><p>破碎如尘不令我子丧失身命</p><p>我所见梦已为得报直我无情</p><p>能堪是苦如我所梦牙齿堕落</p><p>二乳一时汁自流出必定是我</p><p>失所爱子梦三鸽雏鹰夺一去</p><p>三子之中必定失一尔时大王</p><p>即告其妃我今当遣大臣使者</p><p>周遍东西推求觅子汝今且可</p><p>莫大忧愁大王如是慰喻妃已</p><p>即便严驾出其宫殿心生愁恼</p><p>忧苦所切虽在大众颜貌憔悴</p><p>即出其城觅所爱子尔时亦有</p><p>无量诸人哀号动地寻从王后</p><p>是时大王既出城已四向顾望</p><p>求觅其子烦惋心乱靡知所在</p><p>最后遥见有一信来头蒙尘土</p><p>血污其衣灰粪涂身悲号而至</p><p>尔时大王摩诃罗陀见是使已</p><p>倍生懊恼举首号叫仰天而哭</p><p>先所遣臣寻复来至既至王所</p><p>作如是言愿王莫愁诸子犹在</p><p>不久当至令王得见须臾之顷</p><p>复有臣来见王愁苦颜貌憔悴</p><p>身所著衣垢腻尘污大王当知</p><p>一子已终二子虽存哀悴无赖</p><p>第三王子见虎新产饥穷七日</p><p>恐还食子见是虎已深生悲心</p><p>发大誓愿当度众生于未来世</p><p>证成菩提即上高处投身虎前</p><p>虎饥所逼便起啖食一切血肉</p><p>已为都尽唯有骸骨狼藉在地</p><p>是时大王闻臣语已转复闷绝</p><p>失念躄地忧愁盛火炽然其身</p><p>诸臣眷属亦复如是以水洒王</p><p>良久乃苏复起举首号天而哭</p><p>复有臣来而白王言向于林中</p><p>见二王子愁忧苦毒悲号涕泣</p><p>迷闷失志自投于地臣即求水</p><p>洒其身上良久之顷及还苏息</p><p>望见四方大火炽然扶持暂起</p><p>寻复躄地举首悲哀号天而哭</p><p>乍复赞叹其弟功德是时大王</p><p>以离爱子其心迷闷气力惙然</p><p>忧恼涕泣并复思惟是最小者</p><p>我所爱重无常大鬼奄便吞食</p><p>其余二子今虽存在而为忧火</p><p>之所焚烧或能为是丧失命根</p><p>我宜速往至彼林中迎载诸子</p><p>急还宫殿其母在后忧苦逼切</p><p>心肝分裂或能失命若见二子</p><p>慰喻其心可使终保余年寿命</p><p>尔时大王驾乘名象与诸侍从</p><p>欲至彼林即于中路见其二子</p><p>号天扣地称弟名字时王即前</p><p>抱持二子悲号涕泣随路还宫</p><p>速令二子觐见其母佛告树神</p><p>汝今当知尔时王子摩诃萨埵</p><p>舍身饲虎今我身是尔时大王</p><p>摩诃罗陀于今父王输头檀是</p><p>尔时王妃今摩耶是第一王子</p><p>今<a href=\"/remen/mile.html\" class=\"keylink\" target=\"_blank\">弥勒</a>是第二王子今调达是</p><p>尔时虎者今瞿夷是时虎七子</p><p>今五比丘及舍利弗目犍连是</p><p>尔时大王摩诃罗陀及其妃后</p><p>悲号涕泣悉皆脱身御服璎珞</p><p>与诸大众往竹林中收其舍利</p><p>即于此处起七宝塔是时王子</p><p>摩诃萨埵临舍命时作是誓愿</p><p>愿我舍利于未来世过算数劫</p><p>常为众生而作佛事</p><p>说是经时。无量阿僧祇诸天及人。发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。树神。是名礼塔往昔因缘。尔时佛神力故。是七宝塔即没不现</p><p>金光明经赞佛品第十八</p><p>尔时无量百千万亿诸菩萨众。从此世界至金宝盖山王如来国土。到彼土已五体投地。为佛作礼却住一面。合掌向佛异口同音。而赞叹曰</p><p>如来之身金色微妙其明照耀</p><p>如金山王身净柔软如金莲华</p><p>无量妙相以自庄严随形之好</p><p>光饰其体净絜无比如紫金山</p><p>圆足无垢如净满月其音清彻</p><p>妙如梵声师子吼声大雷震声</p><p>六种清净微妙音声迦陵频伽</p><p>孔雀之声清净无垢威德具足</p><p>百福相好庄严其身光明远照</p><p>无有齐限智慧寂灭无诸爱习</p><p>世尊成就无量功德譬如大海</p><p>须弥宝山为诸众生生怜愍心</p><p>于未来世能与快乐如来所说</p><p>第一深义能令众生寂灭安隐</p><p>能与众生无量快乐能演无上</p><p><a href=\"/remen/ganlu.html\" class=\"keylink\" target=\"_blank\">甘露</a>妙法能开无上甘露法门</p><p>能入一切无患窟宅能令众生</p><p>悉得<a href=\"/remen/jietuo.html\" class=\"keylink\" target=\"_blank\">解脱</a>度于三有无量<a href=\"/remen/kuhai.html\" class=\"keylink\" target=\"_blank\">苦海</a></p><p>安住正道无诸忧苦如来世尊</p><p>功德智慧大慈悲力<a href=\"/remen/jingjin.html\" class=\"keylink\" target=\"_blank\">精进</a>方便</p><p>如是无量不可称计我等今者</p><p>不能说有诸天世人于无量劫</p><p>尽思度量不能得知如来所有</p><p>功德智慧无量大海一滴少分</p><p>我今略赞如来功德百千亿分</p><p>不能宣一若我功德得聚集者</p><p>回与众生证无上道</p><p>尔时信相菩萨。即于此会从座而起。偏袒右肩右膝着地。合掌向佛而说赞言</p><p>世尊百福相好微妙功德千数</p><p>庄严其身色净远照视之无厌</p><p>如日千光弥满虚空光明炽盛</p><p>无量无边犹如无数珍宝大聚</p><p>其明五色青红赤白琉璃颇梨</p><p>如融真金光明赫奕通彻诸山</p><p>悉能远照无量佛土能灭众生</p><p>无量苦恼又与众生上妙快乐</p><p>诸根清净微妙第一众生见者</p><p>无有厌足发绀柔软犹孔雀项</p><p>如诸蜂王集在莲华清净大悲</p><p>功德庄严无量<a href=\"/remen/sanmei.html\" class=\"keylink\" target=\"_blank\">三昧</a>及以大慈</p><p>如是功德悉以聚集相好妙色</p><p>严饰其身种种功德助成菩提</p><p>如来悉能调伏众生令心柔软</p><p>受诸快乐种种深妙功德庄严</p><p>亦为十方诸佛所赞其光远照</p><p>遍于诸方犹如日月充满虚空</p><p>功德成就如须弥山在在示现</p><p>于诸世界齿白齐密犹如珂雪</p><p>其德如日处空明显眉间毫相</p><p>右旋宛转光明流出如琉璃珠</p><p>其色微妙如日处空</p><p>尔时道场菩提树神。复说赞曰</p><p>南无清净无上正觉甚深妙法</p><p>随顺觉了远离一切非法非道</p><p>独拔而出<a href=\"/remen/chengfo.html\" class=\"keylink\" target=\"_blank\">成佛</a>正觉知有非有</p><p>本性清净希有希有如来功德</p><p>希有希有如来大海希有希有</p><p>如须弥山希有希有佛无边行</p><p>希有希有佛出于世如优昙华</p><p>时一现耳希有如来无量大悲</p><p>释迦牟尼为人中日为欲利益</p><p>诸众生故宣说如是妙宝经典</p><p>善哉如来诸根寂灭而复游入</p><p>善寂大城无垢清净甚深三昧</p><p>入于诸佛所行之处一切声闻</p><p>身皆空寂两足世尊行处亦空</p><p>如是一切无量诸法推本性相</p><p>亦皆空寂一切众生性相亦空</p><p>狂愚心故不能觉知我常<a href=\"/remen/nianfo.html\" class=\"keylink\" target=\"_blank\">念佛</a></p><p>乐见世尊常作誓愿不离佛日</p><p>我常于地长跪合掌其心恋慕</p><p>欲见于佛我常修行最上大悲</p><p>哀泣雨泪欲见于佛我常渴仰</p><p>欲见于佛为是事故忧火炽然</p><p>惟愿世尊赐我慈悲清冷法水</p><p>以灭是火世尊慈愍悲心无量</p><p>愿赐我身常得见佛世尊常护</p><p>一切人天是故我今渴仰欲见</p><p>声闻之身犹如虚空焰幻响化</p><p>如水中月众生之性如梦所见</p><p>如来行处净如琉璃入于无上</p><p>甘露法处能与众生无量快乐</p><p>如来行处微妙甚深一切众生</p><p>无能知者五通神仙及诸声闻</p><p>一切缘觉亦不能知我今不疑</p><p>佛所行处惟愿慈悲为我现身</p><p>尔时世尊从三昧起以微妙音</p><p>而赞叹言善哉善哉树神善女</p><p>汝于今日快说是言一切众生</p><p>若闻此法皆入甘露无生法门</p><p>金光明经嘱累品第十九</p><p>尔时释迦牟尼佛。从三昧起现大神力。以右手摩诸菩萨摩诃萨顶。与诸天王及诸龙王二十八部散脂鬼神大将军等。而作是言。我于无量百千万亿恒河沙劫。修习是金光明微妙经典。汝等当<a href=\"/remen/shouchi.html\" class=\"keylink\" target=\"_blank\">受持</a>读诵广宣此法。复于阎浮提内无令断绝。若有善男子善女人。于未来世中有受持读诵此经典者。汝等诸天常当拥护。当知是人于未来世无量百千人天之中常受快乐。于未来世值遇诸佛。疾得证成阿耨多罗三藐三菩提</p><p>尔时诸大菩萨。及天龙王二十八部散脂大将等。即从座起到于佛前。五体投地俱发声言。如世尊敕当具奉行。如是三白。如世尊敕当具奉行。于是散脂大将等。而白佛言。如世尊敕。若未来世中有受持是经。若自书若使人书。我等与此二十八部诸鬼神等。常当随侍拥护隐蔽其身。是<a href=\"/remen/shuofa.html\" class=\"keylink\" target=\"_blank\">说法</a>者皆悉消灭诸恶令得安隐。愿不有虑。尔时释迦牟尼佛。现大神力。十方无量世界悉皆六种震动。是时诸佛皆大欢喜。嘱累是经故。赞美持法者。现无量神力。于是无量无边阿僧祇菩萨摩诃萨大众及信相菩萨。金光金藏常悲法上等。及四天大王十千天子。与道场菩提树神坚牢地神及一切世间天人阿修罗等闻佛所说。皆发无上菩提之道。踊跃欢喜作礼而去</p></div>"
}]