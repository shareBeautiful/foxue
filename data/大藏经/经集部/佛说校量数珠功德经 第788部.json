[{
    "title": "佛说校量数珠功德经 第788部",
    "author": "唐 宝思惟 译",
    "html": "<div class=\"B1_text\"><p>　　佛说校量数珠<a href=\"/remen/gongde.html\" class=\"keylink\" target=\"_blank\">功德</a>经</p><p>　　大唐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>宝思惟译</p><p>　　尔时文殊师利法王子菩萨摩诃萨。为欲利益诸有情故。以大悲心告诸大众言。汝等善听我今演说。<a href=\"/remen/shouchi.html\" class=\"keylink\" target=\"_blank\">受持</a>数珠校量功德获益差别若有诵念诸陀罗尼及佛名者。为欲自利及护他人。速求诸法得成验者。其数珠法应有如是须当受持。若用铁为数珠者。诵掏一遍得福五倍。若用赤铜为数珠者。诵掏一遍得福十倍。若用真珠珊瑚等为数珠者。诵掏一遍得福百倍。若用木槵子为数珠者。诵掏一遍得福千倍。若求<a href=\"/remen/wangsheng.html\" class=\"keylink\" target=\"_blank\">往生</a>诸佛<a href=\"/remen/jingtu.html\" class=\"keylink\" target=\"_blank\">净土</a>及天宫者。应受此珠。若用莲子为数珠者。诵掏一遍得福万倍。若用因陀啰佉叉为数珠者。诵掏一遍得福百万倍。若用乌嚧陀啰佉叉为数珠者。诵掏一遍得福千万倍。若用水精为数珠者。诵掏一遍得福万万倍。若<a href=\"/remen/puti.html\" class=\"keylink\" target=\"_blank\">菩提</a>子为数珠者。或用掏念或但手持。数诵一遍其福无量。不可算数难可校量。诸善男子其菩提子者。若复有人手持此珠。不能依法念诵佛名及陀罗尼。此善男子但能手持随身。行住坐卧所出言语若善若恶。斯由此人以持菩提子故。得福等同如念诸佛诵咒无异。获福无量。其数珠者。要当须满一百八颗。如其难得或为五十四。或二十七或十四亦皆得用。此即数珠<a href=\"/remen/faxiang.html\" class=\"keylink\" target=\"_blank\">法相</a>差别。诸善男子。以何<a href=\"/remen/yinyuan1.html\" class=\"keylink\" target=\"_blank\">因缘</a>我今独赞用菩提子获益最胜。诸人善听。我为汝等重说昔因。过去有佛出现于世。在此树下成等正觉。时一外道信邪倒见毁谤<a href=\"/remen/sanbao.html\" class=\"keylink\" target=\"_blank\">三宝</a>。彼有一男忽被非人打杀。外道念言我今邪盛。未审诸佛有何神力。如来既是在此树下成等正觉。若佛是圣树应有感。即将亡子卧着菩提树下。作如是言。佛树若圣我子必苏。以经七日诵<a href=\"/remen/nianfo.html\" class=\"keylink\" target=\"_blank\">念佛</a>名。其子乃得重苏。外道赞言。诸佛神力我未曾见。佛成道树现此希奇。甚大威德难可思议。诸外道等悉舍邪归正发<a href=\"/remen/putixin.html\" class=\"keylink\" target=\"_blank\">菩提心</a>。信知<a href=\"/remen/foli.html\" class=\"keylink\" target=\"_blank\">佛力</a>不可思议。诸人咸号为延命树。以此因缘有其二名。应当知之。我为汝等视其所要。说此语已。佛言善哉善哉文殊师利法王子。如汝所说一无有异。一切大众闻此持珠校量功德。皆大<a href=\"/remen/huanxi.html\" class=\"keylink\" target=\"_blank\">欢喜</a>信受奉行</p></div>"
}]