[{
    "title": "佛说摩达国王经 第519部",
    "author": "沮渠京声 译",
    "html": "<div class=\"B1_text\"><p>佛说摩达国王经</p><p>宋<a href=\"/wenda/jushi/\" class=\"keylink\" target=\"_blank\">居士</a>沮渠京声译</p><p>闻如是。一时佛在罗阅只竹园中。与千二百五十<a href=\"/remen/biqiu.html\" class=\"keylink\" target=\"_blank\">比丘</a>俱。时有国王。号名摩达王。时当出军征讨。选国中人民。数百万人。皆应赴从。时有比丘。已得罗汉道。到其国分卫。并见录。将诣王宫门。王有马监。令比丘养视官马。勤苦七日。王后身自临视军阵。比丘见王。即于其前。轻举飞翔。上住空中。现其威神。王便恐怖。叩头悔过。我实愚痴。不别真伪。推问国内。谁令神人为是者。今当有所治杀。比丘告王言。非王及国人过也。自我<a href=\"/remen/suming.html\" class=\"keylink\" target=\"_blank\">宿命</a>。行道常<a href=\"/remen/gongyang.html\" class=\"keylink\" target=\"_blank\">供养</a>师。我时为师设饭。师谓我言。且先澡手已乃当饭。我愚痴心念言。师亦不养官马。何故不预澡手。师即谓我言。汝今念此轻耳后重如何。我闻是语。便愁忧。师知其意便念言。我会当泥洹。何故令人恼耶。即以其夜三更时般泥洹。从来久远。各更<a href=\"/remen/shengsi.html\" class=\"keylink\" target=\"_blank\">生死</a>。今用是故。受其宿殃。养马七日。夫<a href=\"/remen/shane.html\" class=\"keylink\" target=\"_blank\">善恶</a>行。辄有殃福。如影随形。王闻比丘说罪福。意解<a href=\"/remen/huanxi.html\" class=\"keylink\" target=\"_blank\">欢喜</a>。乞得归命于神人。比丘告言。卿当自归于佛。佛为<a href=\"/remen/sanjie.html\" class=\"keylink\" target=\"_blank\">三界</a>师。王及国人民。皆随比丘到佛所。稽首为佛作礼。受<a href=\"/remen/wujie.html\" class=\"keylink\" target=\"_blank\">五戒</a>作优婆塞。佛便为王及人民。现相好威神。光曜天地。复为说<a href=\"/remen/wuchang.html\" class=\"keylink\" target=\"_blank\">无常</a>苦空。王于是便得须陀洹道。国中人民。皆受五戒十善。归命三尊。月日斋戒。以为常法。阿难整衣服。作礼白佛言。是王及国中人民。见佛闻经即解。何以故。佛言。及昔摩父佛时。是比丘作<a href=\"/remen/shamen.html\" class=\"keylink\" target=\"_blank\">沙门</a>。王时为优婆塞。净意供养三日。令我所在处常得其福今已得度世之道。今来会此闻经。便得须陀洹道。四辈<a href=\"/remen/dizi.html\" class=\"keylink\" target=\"_blank\">弟子</a>。天龙鬼神。闻经欢喜。前为佛作礼而去佛说摩达国王经</p></div>"
}]