[{
    "title": "佛说黑氏梵志经 第583部",
    "author": "支谦 译",
    "html": "<div class=\"B1_text\"><p>佛说黑氏梵志经</p><p>吴月支国<a href=\"/wenda/jushi/\" class=\"keylink\" target=\"_blank\">居士</a>支谦译</p><p>闻如是。一时佛游尼连江水边。在彼一月造十八变化。于<a href=\"/remen/jiaye.html\" class=\"keylink\" target=\"_blank\">迦叶</a>兄弟三人及千<a href=\"/remen/dizi.html\" class=\"keylink\" target=\"_blank\">弟子</a>。转游行罗阅只城。止顿一年。教授国民。为其讲法。初<a href=\"/remen/chengfo.html\" class=\"keylink\" target=\"_blank\">成佛</a>道竟二年已。乃到舍卫兴隆道化。开度<a href=\"/remen/tianren.html\" class=\"keylink\" target=\"_blank\">天人</a><a href=\"/remen/shijian.html\" class=\"keylink\" target=\"_blank\">世间</a>人民。时香山有梵志名曰迦罗。得备四禅。具足五通。彻视洞听。身能飞行。自察心念知人来生。讲说经义。感动释梵及四天王诸鬼神龙并阎罗王。悉往听之。言语雅妙声和犹梵。日日咨受不以为懈。音彻于远。普来归听。时阎罗王坐闻经法泪下如雨。举目观视益用悲叹。于时梵志问阎罗王。何为悲泣泪下如雨。阎罗答曰。事当归实不可虚言。仁今说经便辞利口。义理甚妙。犹如莲华。若明月珠。而命欲尽余有七日。恐忽然过就于后世。是以悲泣不能自胜。又仁命过堕<a href=\"/remen/diyu.html\" class=\"keylink\" target=\"_blank\">地狱</a>中在我部界。今自相归一心受法。及当取卿拷掠五毒。熟思惟此。遂用增怀。不可为喻。梵志愕然心中沉吟。报阎罗王曰。吾获四禅成五<a href=\"/remen/shentong.html\" class=\"keylink\" target=\"_blank\">神通</a>。独步四域超升梵天。不以为碍。既无罪衅。何因当堕地狱阎界。阎王曰。仁临寿终时。当值恶对起嗔恚恨。意欲有所害。失本行义故趣阎界。梵志闻之忽然悒懅。不知何计。设何方便得济斯难。愁戚惘惘心怀汤火。坐起不安为长叹息。释梵四王诸神问曰。何为不安长太息乎。梵志答曰。吾命欲尽余有七日。且有恶对来乱吾<a href=\"/remen/shanxin.html\" class=\"keylink\" target=\"_blank\">善心</a>。缘是之故恐归恶趣。是以反侧不能自胜。时彼香山有诸善神。数诣佛所咨受经典。谓于梵志。佛兴于世仁不知乎。梵志答曰。身沈俗人安能知之。其神复谓。佛为一切<a href=\"/remen/sanjie.html\" class=\"keylink\" target=\"_blank\">三界</a>之救。度诸未度脱未脱安未安。皆济危厄令至永寂无为之道。何不诣佛。可脱忧患。长得恬怕。<a href=\"/remen/daode.html\" class=\"keylink\" target=\"_blank\">道德</a>合同。梵志闻之欣然踊跃。如冥睹明。两手各取梧桐合欢好色华树。飞到佛所。未到之顷。佛告摩夷。<a href=\"/remen/shizun.html\" class=\"keylink\" target=\"_blank\">世尊</a>大慈修无极哀。未曾忘舍应当度者。佛时颂曰</p><p>潮水径顺崖未曾越故际</p><p>傥有水神乱起犯于故流</p><p>佛观于本无察应当度者</p><p>普使得免济终无越失耶</p><p>于是梵志飞到佛所。住<a href=\"/remen/xukong.html\" class=\"keylink\" target=\"_blank\">虚空</a>中正向归佛。佛告梵志。谓黑氏曰。放舍放舍。梵志应诺。如世尊教。即舍右手梧桐之树种佛右面。复谓梵志。放舍放舍。梵志即舍左手所执合欢之树。种佛左面。佛复重告放舍放舍。梵志白曰。适有两树。舍佛左右。空手而立。当复何舍。佛告梵志。佛不谓卿舍手中物。佛曰所舍。令舍其前。亦当舍后。复舍中间。使无处所。乃度<a href=\"/remen/shengsi.html\" class=\"keylink\" target=\"_blank\">生死</a>众患之难。佛于是颂曰</p><p>仁当舍其本亦当舍其末</p><p>中间无处所乃度生死原</p><p>内无有六入外衰不得前</p><p>放置于六情乃成无为疾</p><p>黑氏梵志。闻佛所说。心自念言。不见吾我则了心<a href=\"/remen/wuxin.html\" class=\"keylink\" target=\"_blank\">无心</a>者本无应病与药。鄙心开解。如盲得目聋者得听。真为普见审一切智。今已值佛。德不可訾。寻即来下。稽首佛足。退住一面。佛应心本而分别说显示道场。演三脱门。于时辄住不退转地。无一忧患。叹佛<a href=\"/remen/gongde.html\" class=\"keylink\" target=\"_blank\">功德</a>。而诸颂曰</p><p>光明踰日月<a href=\"/remen/zhihui.html\" class=\"keylink\" target=\"_blank\">智慧</a>犹大海</p><p>大慈无极哀十方悉欣戴</p><p><a href=\"/remen/zhongsheng.html\" class=\"keylink\" target=\"_blank\">众生</a>流三界无数亿万载</p><p>应病授法药宣畅大辩才</p><p>虽现入生死周旋无往来</p><p>劝化令<a href=\"/remen/jingjin.html\" class=\"keylink\" target=\"_blank\">精进</a>罪福无能代</p><p>努力勤精进勿为欲所灾</p><p>降衰四魔除道成无挂碍</p><p>梵志白佛。我迷已来。其日久矣。愿见垂愍。得为<a href=\"/remen/shamen.html\" class=\"keylink\" target=\"_blank\">沙门</a>。佛即听之。头发自堕。<a href=\"/remen/jiasha.html\" class=\"keylink\" target=\"_blank\">袈裟</a>着身。威仪齐整。成为寂志。往诣阎王。而谓之曰。卿本谓我余命七日。当堕地狱。今为沙门。神通已具。诸漏已尽。度于四渎。众病永除。犹大围屋。一时增寿。七七日。诸苦已消。超外异术。<a href=\"/remen/zizai.html\" class=\"keylink\" target=\"_blank\">自在</a>住世。更无数劫。阎王答曰。仁赖余福得遇佛。时应病授法。灭淫怒痴。神通悉备。内外无疑。设不尔者。如鼠遭狸。如稻得灾。为罪所牵。如鱼钩饵。堕地狱中。无有出期。今已永脱。相代<a href=\"/remen/huanxi.html\" class=\"keylink\" target=\"_blank\">欢喜</a>。说是语时。无央数人。皆发道意。佛说如是。<a href=\"/remen/biqiu.html\" class=\"keylink\" target=\"_blank\">比丘</a>菩萨。黑氏寂志。天龙鬼神。阿须伦世间人。莫不悦豫。作礼而去佛说黑氏梵志经</p></div>"
}]