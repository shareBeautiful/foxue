[{
    "title": "佛说大乘善见变化文殊师利问法经 第472部",
    "author": "天息灾 译",
    "html": "<div class=\"B1_text\"><p>　　佛说大乘善见变化文殊师利问法经</p><p>　　西天中印度惹烂驮啰国密林寺<a href=\"/remen/sanzang.html\" class=\"keylink\" target=\"_blank\">三藏</a>明教大师赐紫<a href=\"/remen/shamen.html\" class=\"keylink\" target=\"_blank\">沙门</a>臣天息灾奉　诏译</p><p>　　如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在王舍城鹫峰山中。与大<a href=\"/remen/biqiu.html\" class=\"keylink\" target=\"_blank\">比丘</a>众并大菩萨文殊师利等大众围绕。尔时佛告文殊师利童子言。<a href=\"/remen/fozi.html\" class=\"keylink\" target=\"_blank\">佛子</a>。我今为诸<a href=\"/remen/zhongsheng.html\" class=\"keylink\" target=\"_blank\">众生</a>于<a href=\"/remen/sishengdi.html\" class=\"keylink\" target=\"_blank\">四圣谛</a>心生颠倒。恒处<a href=\"/remen/lunhui.html\" class=\"keylink\" target=\"_blank\">轮回</a>不能免离。说此真实四圣谛法。文殊师利白佛言。世尊。如来应正等觉。云何<a href=\"/remen/yinyuan1.html\" class=\"keylink\" target=\"_blank\">因缘</a>。而诸众生不能远离如是虚妄轮回之中不觉不知。佛言。文殊师利。我见众生受如是虚妄轮回。何以故。善男子。皆因无始已来妄生计执分别彼我。文殊师利。以是因缘。受此愚痴业报虚妄轮回。何以故。是诸愚痴众生。不闻不知最上一切寂静法故。不自思惟警悟三业。恣身口意造众<a href=\"/remen/fannao.html\" class=\"keylink\" target=\"_blank\">烦恼</a>。我贪我嗔我痴等。我今于彼如来法中。得此<a href=\"/remen/chujia.html\" class=\"keylink\" target=\"_blank\">出家</a>受清净戒修持净行远离轮回。得<a href=\"/remen/niepan.html\" class=\"keylink\" target=\"_blank\">涅盘</a>道<a href=\"/remen/jietuo.html\" class=\"keylink\" target=\"_blank\">解脱</a>苦轮。复自思惟。此烦恼性即善法故。即有漏法故。即无漏法故。即轮回法故。即<a href=\"/remen/shijian.html\" class=\"keylink\" target=\"_blank\">世间</a>即出世间。即智即蠲除法。即决定法。即观法<a href=\"/remen/yuanman.html\" class=\"keylink\" target=\"_blank\">圆满</a>智。即观苦集灭决定道。乃至决定法界故。又复思惟。一切行虚假故。一切行苦恼故。一切行即<a href=\"/remen/wuxiang.html\" class=\"keylink\" target=\"_blank\">无相</a>故。我若得此。即能远离一切虚假得随意生。若观我见不离道谛。即得彼法所作随意。复于彼法忆念无惑。于一切法心无差别。能如是知。即得远离不信疑惑毁谤赞叹。得此解脱一切我苦。我于是时无有少分而难作者。若阿罗汉能知此我。彼临命终时自见所生。弃舍本心得佛<a href=\"/remen/puti.html\" class=\"keylink\" target=\"_blank\">菩提</a>。随意所乐<a href=\"/remen/zizai.html\" class=\"keylink\" target=\"_blank\">自在</a>而往。即得至于无为界故。彼得此苦智法智。若了知我集一切法生不<a href=\"/remen/xinxing1.html\" class=\"keylink\" target=\"_blank\">信心</a>疑惑诽谤种种怖畏。若不信此法尽此集故。彼作是思惟。决定灭谛。彼复思惟。此法应如是作。得灭谛故。是法若作此决定灭作是决定彼意心生疑惑。命终之后堕大<a href=\"/remen/diyu.html\" class=\"keylink\" target=\"_blank\">地狱</a>中。云何名如实思惟。生一切法故</p><p>　　尔时文殊师利童子白佛言。世尊。云何见四圣谛心。佛告文殊师利若见一切法即不生故即见苦谛。若见出生一切法消除故即是集谛。若见最上涅盘一切寂静<a href=\"/remen/faxiang.html\" class=\"keylink\" target=\"_blank\">法相</a>即是灭谛。若见究竟一切法性即是道谛。文殊师利。若彼见此四圣谛非实非虚。是善法是不善法。是有漏是无漏。是世间是出世间。是有为智是无为智。是无变异法。是观苦集了别智法。即决定灭谛。乃至决定法界道谛不可改变。何故一切愚迷众生耽着欲乐。于此实相法中而生迷惑。彼诸众生于寂灭法不谛思惟。乃至一切法寂静<a href=\"/remen/zixing.html\" class=\"keylink\" target=\"_blank\">自性</a>不得现前。不知此法非取非舍非离取舍。在彼贪界显现涅盘。嗔界痴界乃至轮回界悉能现彼涅盘寂静界故。若于一切法能现如是自性平等。当得一切法中自在无碍。云何不知彼真实法。若于不生不灭法心同<a href=\"/remen/xukong.html\" class=\"keylink\" target=\"_blank\">虚空</a>。即佛平等不可得故。法平等不可得故。僧平等不可得故。乃至涅盘寂静平等亦不可得故。如是于一切未曾有法不生疑惑。即得离疑。不生不出。至一切最胜涅盘寂静界故。文殊师利。如是<a href=\"/remen/zhendi.html\" class=\"keylink\" target=\"_blank\">真谛</a>一切法不可见。是故须菩提而不往诣礼如来足。如须菩提尚得<a href=\"/remen/wuwo.html\" class=\"keylink\" target=\"_blank\">无我</a>。况复如来云何而见。勿作是解。文殊师利。如是一切不生法中。有所见故。即非见四圣谛</p><p>　　尔时文殊师利法王子白佛言。世尊。云何见<a href=\"/remen/sinianchu.html\" class=\"keylink\" target=\"_blank\">四念处</a>。佛告文殊师利。彼须菩提当得观身不净见身念处。观受是苦见受念处。观心<a href=\"/remen/wuchang.html\" class=\"keylink\" target=\"_blank\">无常</a>见心念处。观法无我见法念处。文殊师利复白佛言。世尊。如是实相云何而说。复云何见真实四念处。佛告文殊师利。止此真实谛如来所说难解难知。文殊师利言。唯愿说之广演分别。彼真实四念处故。佛言。文殊师利。汝若见等虚空身。即见此身中身念处。又文殊师利。若于受中内外中间。有所得故即见受念处。又文殊师利。若见此心智有方圆大小。即见此心中心念处。又文殊师利。若于善不善有漏无漏乃至烦恼世出世间法中。有所得故。即非见此法中法念处。文殊师利。此真实四念处应如是解。文殊师利白世尊言。云何见四正勤。佛告文殊师利。若观十二缘生究竟空寂乃至无性。一切法彼不可得当起<a href=\"/remen/jingjin.html\" class=\"keylink\" target=\"_blank\">精进</a>心称法。灭除所生不善一切业故。为未生不善法令不起故。未生善法起精进心令出生故。所生善法令得久住不废忘故。当起圆满精进心故。如一切法离取离舍非离取舍。若得如是正忆念故。彼不复起心。即得此三摩地行。彼云何思惟。得神足故。云何住平等一切法。文殊师利。应当如是见四正勤</p><p>　　文殊师利又复白言。世尊。云何见五根。佛言。文殊师利。若见究竟一切法不生。即解信根。何以故。文殊师利。此究竟不生信根。于一切法中心不可得故。本离此名。又文殊师利。若于一切法离忆念故。无有趣求不住方所是为精进根。文殊师利。若于一切法。离现前明了故。远离差别心不起故。是为念根。又文殊师利。若于诸法。能离生灭能觉所觉性空性非空性故。是为定根。文殊师利。若性孰有孰无。一切法中不可得故。是为慧根。文殊师利。应如是解。了知五根故</p><p>　　文殊师利言。世尊。云何见五力。佛言。文殊师利。若能见此离性离相一切广大心法。是为信力。文殊师利。若于菩提进求<a href=\"/remen/gongde.html\" class=\"keylink\" target=\"_blank\">功德</a>。能离取舍非离取舍。是为进力。文殊师利。若于一切法离诸忆念无有计执。是为念力。文殊师利。若至一切法无相故。是为<a href=\"/remen/dingli.html\" class=\"keylink\" target=\"_blank\">定力</a>。文殊师利。若能远离一切所见乃至涅盘。是为慧力。文殊师利。应如是解。了知五力故</p><p>　　文殊师利言。世尊。云何见七觉分。佛言。文殊师利。若见一切无自性法。不忆念故。是为念觉分。文殊师利。若于一切法心不可测度。说善不善及得受记。是为择法觉分。文殊师利。若于一切法能离取舍非离取舍。又于诸法舍离思虑。是为精进觉分。文殊师利。若于一切法不生爱着。解一切法即无生故。是为喜觉分。文殊师利。若于一切法心生信乐。解一切法不可得故。是为轻安觉分。文殊师利。若于一切法心无掉举。是为定觉分。文殊师利。若于一切法无住无著不可觉知。于一切法不生贪着。若得此舍是为舍觉分。文殊师利。七菩提分。应如是解而能了知</p><p>　　文殊师利言。世尊。云何见八正道。佛告文殊师利。若不见正。乃至不见一切无性。法无二相心无挂碍。是为<a href=\"/remen/zhengjian.html\" class=\"keylink\" target=\"_blank\">正见</a>。文殊师利。若见一切法离诸挂碍。非离挂碍。心无所著。是为正思惟。文殊师利。若见一切法无有边际。称无边际平等善说。是为正语。文殊师利。若见一切法无有动作。离悲[(每*殳)/心]心。本不生故。是为正业。文殊师利。若于一切法无喜无嗔诸法不生。是为正命。文殊师利。若于一切法无有起灭无有力用。是为正精进。文殊师利。若于一切法念念不生。无有知觉离诸思惟。是为<a href=\"/remen/zhengnian.html\" class=\"keylink\" target=\"_blank\">正念</a>。文殊师利。若于一切法自性非性。而能远离无有所著。是为正定。文殊师利。此八正道。应如是解即能了知</p><p>　　文殊师利。若有见如是四圣谛心。即得见于四念处四正勤四神足五根五力七菩提分八圣道分。真实心故。是求<a href=\"/remen/bian.html\" class=\"keylink\" target=\"_blank\">彼岸</a>。至实际地得大安乐。悉舍重担远尘离垢。观身无相至无生忍。阿罗汉沙门<a href=\"/remen/poluomen.html\" class=\"keylink\" target=\"_blank\">婆罗门</a>。至净彼岸名曰多闻。是真佛子是能仁子。能敌冤家弃掷烦恼。得大坚固无老无怖。无有疑惑亦无戏论。无彼无此。名此比丘为圣法幢。文殊师利。若得如是法忍得大善利。应得一切世间<a href=\"/remen/tianren.html\" class=\"keylink\" target=\"_blank\">天人</a>阿修罗而为<a href=\"/remen/gongyang.html\" class=\"keylink\" target=\"_blank\">供养</a>。文殊师利。是故得一切国土无空过者。悉受清净饮食供养。为离轮回得涅盘岸脱诸苦轮。乃至一切正遍知正等菩提。起此心法所求皆得</p><p>　　尔时世尊说是法时。三万二千天子皆得此法。彼诸天众于如来世尊应正等觉并文殊师利菩萨摩诃萨。散曼陀罗花摩诃曼陀罗花。而以供养。作如是言。彼等于如来<a href=\"/remen/fofa.html\" class=\"keylink\" target=\"_blank\">佛法</a>中。当得出家受清净戒。若说此法。一心听受得菩提道。复有八千一百比丘众。心得漏尽无生解脱。复有四万二千菩萨。得无生法忍。于时三千<a href=\"/remen/daqianshijie.html\" class=\"keylink\" target=\"_blank\">大千世界</a>。一切魔王宫殿山林旷野大地六种振动。于虚空中雨众天花。赞言善哉善哉。善说此法甚为希有。出是音声十方普闻。佛说此经已。文殊师利法王子。及大菩萨诸比丘众。一切世间诸天人民阿修罗干达婆等。闻佛所说。各各<a href=\"/remen/huanxi.html\" class=\"keylink\" target=\"_blank\">欢喜</a><a href=\"/remen/lifo.html\" class=\"keylink\" target=\"_blank\">礼佛</a>而退佛说文殊师利问法经</p></div>"
}]