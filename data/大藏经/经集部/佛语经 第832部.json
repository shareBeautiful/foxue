[{
    "title": "佛语经 第832部",
    "author": "菩提流支 译",
    "html": "<div class=\"B1_text\"><p>佛语经</p><p>元魏<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流支译</p><p>如是我闻。一时婆伽婆。住毗耶离大林楼阁上。与大<a href=\"/remen/biqiu.html\" class=\"keylink\" target=\"_blank\">比丘</a>众八千人俱。八万四千诸大菩萨。复有学无学无量人众。围绕<a href=\"/remen/shuofa.html\" class=\"keylink\" target=\"_blank\">说法</a></p><p>尔时会中有一菩萨。名龙威德上王。从坐而起。整服右肩右膝着地。合掌向佛白言。<a href=\"/remen/shizun.html\" class=\"keylink\" target=\"_blank\">世尊</a>。如来先说佛语修多罗诸经。复有说非佛语。世尊。此有何义。云何<a href=\"/remen/shouchi.html\" class=\"keylink\" target=\"_blank\">受持</a>。尔时佛告龙威德上王菩萨言。善男子。如汝所问。于诸经中而说佛语非佛语者。善男子。如是非语即是佛语。善男子。善思念之。我于今者善为汝说。时龙威德上王菩萨。而白佛言。善哉世尊。愿乐欲闻。佛言。善男子。言非语者即是佛语。善男子。言佛语者。是则名为最重身业。我之所说。皆悉无有不利身业口业意业。彼亦无语无能说者。亦无言者。善男子。诸有色语皆非佛语。若龙威德上王。色非语非佛语者。受想行识非语亦非佛语。善男子。若无色语。无受想行识语者。是名佛语</p><p>善男子。若有身口意业语者。不名佛语。善男子。若无身口意业语者。是名佛语。善男子。若有地水火风空界。如是等语不名佛语。善男子。若有不说地水火风空界等者。是名佛语。善男子。若有贪嗔痴语不名佛语。善男子。若无贪嗔痴语是名佛语。善男子。若有漏语及无漏语。不名佛语。善男子。若非漏语非无漏语。是名佛语。善男子。若有所悕。如是语者不名佛语。以彼佛语不悕求故。善男子。若无高下。如是语者是名佛语。善男子。若有事语非事语者。不名佛语。善男子。若有非事非非事语。是名佛语。善男子。若于<a href=\"/remen/zixing.html\" class=\"keylink\" target=\"_blank\">自性</a>清净法上。言得证者彼非佛语。善男子。若非自性非他性语。是名佛语。善男子。若有实语非实语者。不名佛语。善男子。若无实语无不实语。是名佛语。善男子。若有此语。是凡夫人之所说语。此是<a href=\"/remen/shengren.html\" class=\"keylink\" target=\"_blank\">圣人</a>之所说语。不名佛语。善男子。若无凡语无圣人语。是名佛语。善男子。若有内语及有外语内外语者。不名佛语。善男子。若无内语及无外语内外语者。是名佛语。善男子。若于诸法。有色所依受想行识所依语者。不名佛语。善男子。若于诸法无色可依。亦无受想行识可依。如是语者。是名佛语。善男子。若有处语。是魔王语是魔民语。不名佛语。善男子。若无一切诸处语者。是名佛语。善男子。若有色觉分别而语。受想行识觉分别语。不名佛语。善男子。若无色觉分别而语。受想行识觉分别语。是名佛语。以此义故。魔及魔民不得其便。复次善男子。言菩萨者。若色<a href=\"/remen/wuwo.html\" class=\"keylink\" target=\"_blank\">无我</a>。亦不分别非是我所。如是受想行识无我。亦不分别非我所者。名为菩萨。时龙威德上王菩萨。面白佛言。世尊。以何义故。而有言说。何者言说。佛言。善男子。魔波卑掾。复次善男子。若菩萨色不作念。我当如是。受想行识亦不作念。我当如是。如是菩萨于一切处皆无有语。龙威德上王。诸善男子。有上胜者。断一切语。断一切障。灭诸我慢。断一切网。离诸二见。离一切想。以无语故。云何有言亦无可语。是故非语名为佛语。善男子。以此义故。当如是知此是佛语</p><p>善男子。若无身无身行。无口无口行。无意无意行。非行非非行。非谤非不谤。不生不起无想无处。无住无没非寂非行。谛语不动复非不动。而亦不住。自然不缘亦非不缘。善男子。此是佛语。以彼无有可能语故。是名佛语。善男子。菩萨能作如是学已。是则名为学上上智光明佛语。清凉佛语。遍悦一切诸<a href=\"/remen/zhongsheng.html\" class=\"keylink\" target=\"_blank\">众生</a>身。开发一切诸众生意。趣向佛智受持法义。遍悦一切诸菩萨众。觉诸睡者善入法界。是善决定向于法轮。转于法轮击大法鼓。降诸魔众降伏异怨。降伏一切诸外道众。是能救护向恶道者。是能<a href=\"/remen/zhuangyan.html\" class=\"keylink\" target=\"_blank\">庄严</a>诸佛世界。是一切佛之所称叹。必坐道场。如是菩萨已坐道场。如是菩萨已得菩萨诸陀罗尼。说此佛语法门之时。圣龙威德上王菩萨。菩提分法皆悉满足。即时获得无生法忍。二万六千诸菩萨等。得陀罗尼及诸<a href=\"/remen/sanmei.html\" class=\"keylink\" target=\"_blank\">三昧</a>。八千比丘得无漏法。复有八万四千众生。皆发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。即以神力雨种种花<a href=\"/remen/gongyang.html\" class=\"keylink\" target=\"_blank\">供养</a>世尊</p><p>如来说是法门之时。圣龙威德上王菩萨。及诸大众<a href=\"/remen/tianren.html\" class=\"keylink\" target=\"_blank\">天人</a>阿修罗迦楼罗紧那罗摩睺罗伽等。一切大众闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p></div>"
}]