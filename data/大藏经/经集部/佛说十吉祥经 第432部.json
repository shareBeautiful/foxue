[{
    "title": "佛说十吉祥经 第432部",
    "author": "未知",
    "html": "<div class=\"B1_text\"><p>佛说十吉祥经</p><p>失译人名今附秦录</p><p>如是我闻。一时佛在罗阅只耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人菩萨五千人俱。尔时<a href=\"/remen/shizun.html\" class=\"keylink\" target=\"_blank\">世尊</a>与无央数百千人。前后围绕而为说经。时大会中有一大士名离垢盖。承佛威神即从座起。偏袒右肩右膝着地。叉手合掌前白佛言。今可现有诸佛世尊如来至真等正觉。若有善男子善女人求佛道者。闻其名号<a href=\"/remen/shouchi.html\" class=\"keylink\" target=\"_blank\">受持</a>读诵。疾得不退转于无上正真道。佛告离垢盖太士。善哉善哉。族姓子。乃能作是问。多所利益。有族姓子。东方去此度一恒沙数诸佛世界。有世界名方<a href=\"/remen/zhuangyan.html\" class=\"keylink\" target=\"_blank\">庄严</a>。其刹有佛名大光耀如来至真等正觉。今现在<a href=\"/remen/shuofa.html\" class=\"keylink\" target=\"_blank\">说法</a>。复有族姓子。东方度二恒沙数诸佛世界。有世界名谛胜诸胜。其刹有佛名慧灯明如来。有世界名金刚。其刹有佛名大雄如来。有世界名净尊住。其刹有佛名无垢尘如来。有世界名金光明。其刹有佛名上像幢十盖王如来。有世界名大威神。其刹有佛名威神<a href=\"/remen/zizai.html\" class=\"keylink\" target=\"_blank\">自在</a>王如来。有世界名香熏。其刹有佛名极受上影王如来。有世界名宝严。其刹有佛名内宝如来。有世界名海灯明。其刹有佛名大海如来。有世界名十力灯明。其刹有佛名十力现如来。当知离垢盖。若善男子善女人求佛道者。恒边沙刹满中七宝持用<a href=\"/remen/bushi.html\" class=\"keylink\" target=\"_blank\">布施</a>如来正觉。若善男子善女人。闻此佛名受持讽诵执在心怀。于大众中为人广说。此之<a href=\"/remen/gongde.html\" class=\"keylink\" target=\"_blank\">功德</a>过前功德。重欲解义而说偈言</p><p>如恒边沙诸佛世界满中七宝</p><p>持用布施若有得闻诸佛名号</p><p>信乐不忘功德过前</p><p>若闻诸佛名讽诵莫忘失</p><p>其人不宜疑言我不<a href=\"/remen/chengfo.html\" class=\"keylink\" target=\"_blank\">成佛</a></p><p>六通无穷尽至于无数劫</p><p>其身当金色相好以庄严</p><p>若持佛名号过于十亿劫</p><p>疾得成正觉</p><p>佛说经竟。离垢盖大士诸菩萨等。天龙鬼神及<a href=\"/remen/shijian.html\" class=\"keylink\" target=\"_blank\">世间</a>人。咸皆<a href=\"/remen/huanxi.html\" class=\"keylink\" target=\"_blank\">欢喜</a>顶受<a href=\"/\" class=\"keylink\" target=\"_blank\">佛教</a>佛说十吉祥经</p></div>"
}]