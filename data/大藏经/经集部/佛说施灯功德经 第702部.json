[{
    "title": "佛说施灯功德经 第702部",
    "author": "那连提耶舍 译",
    "html": "<div class=\"B1_text\"><p>佛说施灯<a href=\"/remen/gongde.html\" class=\"keylink\" target=\"_blank\">功德</a>经</p><p>高齐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>那连提耶舍译</p><p>如是我闻。一时佛在舍卫国祇树给孤独园。尔时<a href=\"/remen/shizun.html\" class=\"keylink\" target=\"_blank\">世尊</a>告<a href=\"/remen/sheli.html\" class=\"keylink\" target=\"_blank\">舍利</a>弗言。舍利弗。佛有四种胜妙善法。能令<a href=\"/remen/zhongsheng.html\" class=\"keylink\" target=\"_blank\">众生</a>得无量果。无量光明。无量妙色。无量福藏。无量乐藏。无量戒定<a href=\"/remen/zhihui.html\" class=\"keylink\" target=\"_blank\">智慧</a><a href=\"/remen/jietuo.html\" class=\"keylink\" target=\"_blank\">解脱</a>解脱知见辩才之藏。一切无著无漏之法。舍利弗。何等为四。一者谓如来应正遍知。得尸波罗蜜具无量戒。二者得禅波罗蜜具无量定。三者得波若波罗蜜具无量慧及广智慧。观达慧。如性慧。无数慧。决定慧。毕定知见。四者得无浊心善胜作心。具妙解脱第一解脱。是为四种胜妙善法。舍利弗。是佛如来应正遍知。于一切恶皆悉远离。一切善法皆悉成就。众行备满具如实见。远离闇冥能为光曜。具足无量福智资粮。隐蔽<a href=\"/remen/shijian.html\" class=\"keylink\" target=\"_blank\">世间</a>。不为世间之所映夺。获得戒定智慧解脱解脱知见。具足十力四无所畏。得一切诸<a href=\"/remen/fofa.html\" class=\"keylink\" target=\"_blank\">佛法</a>力。能具诸佛法力。得具诸佛大慈悲力及辩才力。本愿方便皆悉满足。善修本业具智慧宝。<a href=\"/remen/jingjin.html\" class=\"keylink\" target=\"_blank\">精进</a>无量终不休息。离诸忧戚无有逼恼。无有取着。能善调伏。为大龙王无有余习。为一切众生无上<a href=\"/remen/futian.html\" class=\"keylink\" target=\"_blank\">福田</a>。舍利弗。若<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a><a href=\"/remen/shani.html\" class=\"keylink\" target=\"_blank\">沙弥</a>沙弥尼优婆塞优婆夷。发清净心为求福故。为爱乐福故。思念如来。无上方便本行满足。尽未来际一切<a href=\"/remen/shengsi.html\" class=\"keylink\" target=\"_blank\">生死</a>。于现在世成就无量无著戒定智慧解脱解脱知见。乃至<a href=\"/remen/nianfo.html\" class=\"keylink\" target=\"_blank\">念佛</a>一种功德。念功德已。于无量亿那由他百千劫中。所习善根三明福田所。清净戒所。无等等戒所。无量真实功德所。或于塔庙诸形像前。而设<a href=\"/remen/gongyang.html\" class=\"keylink\" target=\"_blank\">供养</a>故。奉施灯明乃至以少灯炷。或苏油涂然持以奉施。其明唯照道之一阶。舍利弗。如此福德非是一切声闻缘觉所能了知。唯佛如来乃能知也。舍利弗。求世报者福德尚尔。何况以清净深乐心。不求<a href=\"/remen/guobao.html\" class=\"keylink\" target=\"_blank\">果报</a>安住恭敬。相续无间念佛功德。善男子善女人等所生福德。舍利弗。照道一阶福德尚尔。何况全照一阶道也。或二阶道。或二阶道。或四阶道。或及塔身一级二级乃至多级。一面二面乃至四面及佛形像。舍利弗。彼所燃灯。或时速灭。或风吹灭。或油尽灭。或炷尽灭。或俱尽灭。譬如诸龙以嗔恚故。出云垂布于中起电起已寻灭。舍利弗。如是少时于佛塔庙奉施灯明。若彼比丘比丘尼沙弥沙弥尼优婆塞优婆夷。若复余人不<a href=\"/remen/shoujie.html\" class=\"keylink\" target=\"_blank\">受戒</a>者。为乐善故。护己身故。信佛法僧。如是少灯奉施福田。所得果报福德之聚。唯佛能知。一切世间<a href=\"/remen/tianren.html\" class=\"keylink\" target=\"_blank\">天人</a>魔梵<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>。乃至声闻辟支佛等所不能知。如是然少灯明。所受<a href=\"/remen/fubao.html\" class=\"keylink\" target=\"_blank\">福报</a>不可得说。舍利弗。诸佛境界不可思议。唯有如来乃知此义。舍利弗。彼施灯者。所得福聚。无量无边不可算数。唯有如来乃能了知。舍利弗。然少灯明福德尚尔不可算数。况我灭后于佛塔寺。若自作若教他作。或然一灯二灯乃至多灯。香花璎鬘宝幢幡盖。及余种种胜妙供养。舍利弗。有四种法应当信受。何等为四。一者佛法无量应当信受。二者少修善根获无量<a href=\"/remen/baoying.html\" class=\"keylink\" target=\"_blank\">报应</a>当信受。三者若于<a href=\"/remen/sanbao.html\" class=\"keylink\" target=\"_blank\">三宝</a>深生敬信。善修业行所得福报。汝等声闻现得见我。尚不能得具足知之。亦复不能思惟测度。况我灭后声闻<a href=\"/remen/dizi.html\" class=\"keylink\" target=\"_blank\">弟子</a>远离我者。能得现知及能测度。若有能知及测度者。无有是处。应当信受。四者是诸声闻不能得知及能测量。一切众生所有作业及业果报。舍利弗。汝等声闻于此事中不须思量。何以故。舍利弗。如来常说一切众生业行果报不可思量。过去诸佛应正遍知。已如是说。众生业报不可思量。未来诸佛应正遍知。当如是说。众生业报不可思量。众生心信及心<a href=\"/remen/zixing.html\" class=\"keylink\" target=\"_blank\">自性</a>。亦不可知不可思量。如是之义应当信受。舍利弗。汝等声闻住圣种者。于一切众生业报之中。无有实眼及巧方便。况余轻微薄劣心者。离<a href=\"/remen/jiedinghui.html\" class=\"keylink\" target=\"_blank\">戒定慧</a>解脱解脱知见者。失<a href=\"/remen/zhengnian.html\" class=\"keylink\" target=\"_blank\">正念</a>者。无明闇冥厚翳目者。于自己身内外诸法而不能知。我竟是谁。我是谁许。我住何处。我之功德为大为小。我当云何为与戒相应。为与戒不相应。我为正念戒。我为失念戒。我所作业为作智人业。为作愚人业。为从何来。为何处去。舍利弗。诸凡夫人颠倒见者。于自己身如是等事尚自不知。况能得知一切众生种种业报。若能知者无有是处。舍利弗。如来应正遍知。戒无减。定无减。智无减。解脱无减。解脱知见无减相无减。舍利弗。如来应正遍知。无量戒。无碍戒。不思议戒。无等戒。究竟戒。清净戒。彼如来于一切众生若业若业报。皆如实知。舍利弗。云何如来于一切众生业报得如实知。舍利弗。佛如是知。或有众生善业尽不善业增。或有众生不善业尽善业增。或有众生善业当生不善业当灭。或有众生不善当生善业当灭。舍利弗。如来如是入一切众生业及业报。种种差别皆如实知。彼彼众生或有无知。或有愚闇。或有善者或不善者。舍利弗。我有如是智。有如是善巧。于诸众生不可思议种种业报。皆能记说。舍利弗。若有众生成就<a href=\"/remen/xinxing1.html\" class=\"keylink\" target=\"_blank\">信心</a>。彼能信我。若复众生无有信心远离我法。不信我语诽谤于我。彼于长夜无义无利坠堕苦恼。舍利弗。若彼众生于佛塔庙奉施灯明。以此奉施所作善业。能获安乐可乐之果彼施灯明作善业时。欣喜相应从信心起。于现在世得三种净心。何等为三。彼诸善男子善女人作是念。我于如来已设供养。知身不坚摄坚身想。知财过患摄坚财想。舍利弗。是名供养佛塔第一净心。复次舍利弗。彼诸善男子善女人。起如是心。我于如来无上福田最胜福田。能受最胜供养者所。已作供养。我今不畏堕于<a href=\"/remen/diyu.html\" class=\"keylink\" target=\"_blank\">地狱</a>畜生饿鬼。我此善根已作人天善道之因。得于妙色资生众俱。又得智慧安隐快乐。乃至能得<a href=\"/remen/puti.html\" class=\"keylink\" target=\"_blank\">菩提</a>之果。舍利弗。是名供养佛塔第二净心。复次舍利弗。彼诸善男子善女人。作如是想。我于诸佛已作舍施。已作福德。已舍悭贪。已除悭过。作是念已。施心无悭施心增长。舍利弗。是名供养佛塔第三净心。复次舍利弗。若善男子善女人。于佛塔庙施灯明已。临命终时得三种明。何等为三。一者彼善男子善女人临命终时。先所作福悉皆现前。忆念善法而不忘失。舍利弗。是为一明。因此便能念知自己。先于佛所殖诸善业。复次舍利弗。彼善男子善女人。于命终时得如是念。我于佛像塔庙等前。已曾供养。作是念已心生踊悦。舍利弗。是为二明。因此便能起念佛觉。复次舍利弗。彼善男子善女人。于命终时见余众生奉行<a href=\"/remen/bushi.html\" class=\"keylink\" target=\"_blank\">布施</a>。见他作已起如是念。我亦曾于佛支提所奉施灯明。我今亦当复行布施。念于布施得欣喜心。得喜心已无有死苦。舍利弗。是为三明。因此便得念法之心。复次舍利弗。佛塔庙中布施灯明。彼善男子善女人。于<a href=\"/remen/linzhong.html\" class=\"keylink\" target=\"_blank\">临终</a>时更复得见四种光明。何等为四。一者于临终时。见于日轮<a href=\"/remen/yuanman.html\" class=\"keylink\" target=\"_blank\">圆满</a>涌出。二者见净月轮圆满涌出。三者见诸天众一处而坐。四者见于如来应正遍知坐菩提树垂得菩提。自见己身尊重如来合十指掌恭敬而住。舍利弗。是名于佛塔庙布施灯已临命终时得见如是四种光明。尔时世尊。说此义已。复说偈言</p><p>无上法王大仙人若人奉施彼塔庙</p><p>彼智慧者作业已获得无边最胜乐</p><p>临命终时不失念能见自昔布施灯</p><p>得四种喜离诸罪于彼死时不惑乱</p><p>临死时见十方明现睹日月从地出</p><p>见天千万那由他为彼天众说佛法</p><p>父母妻子及亲属皆悉围绕大悲号</p><p>死者不念亦不视彼人正念常不乱</p><p>现前得睹天宫殿对诸天女心安隐</p><p>复见<a href=\"/remen/zhuangyan.html\" class=\"keylink\" target=\"_blank\">庄严</a>诸园林是中具足胜五欲</p><p>又见佛座菩提树天人修罗悉围绕</p><p>自见合掌住佛前于胜牟尼修供养</p><p>既见导师深敬重其心欣喜请如来</p><p>世尊见彼心欣喜于是不违受彼请</p><p>是人称愿喜充遍于舍命时无苦恼</p><p>彼于佛所心喜已无有临终大怖畏</p><p>临命终时不失念彼睹十方皆大明</p><p>见未曾有胜妙色此是施灯之果报</p><p>死已必得生天上自见己身坐天床</p><p>有诸天女围绕之供养佛故得此果</p><p>复次舍利弗。于佛塔庙施灯明已。死便生于三十三天。生彼天已。于五种事而得清净。舍利弗。云何彼天于五种事而得清净。一者得清净身。二者于诸天中得殊胜威德。三者常得清净念慧。四者常得闻于称意之声。五者所得眷属常称彼意心得欣喜。舍利弗。是名彼天于五种事而得清净。尔时世尊。欲重宣此义。而说偈言</p><p>彼天获得光明身具足功德他尊重</p><p>与千天子为上首以灯施佛支提故</p><p>所闻天声常称意哀美殊妙胜余天</p><p>具足第一胜念慧复得最上胜眷属</p><p>随彼天子所行处一切诸天皆钦仰</p><p>本昔修习何等业今得如是炽然身</p><p>有树皆名上<a href=\"/remen/huanxi.html\" class=\"keylink\" target=\"_blank\">欢喜</a>周匝光照犹如月</p><p>彼天感得是妙树持此庄饰天宫园</p><p>无量诸天皆惊怪今此树花名何等</p><p>犹如灯明光照曜普出如意妙熏香</p><p>彼天所有诸眷属以彼树花庄严身</p><p>彼于无量亿天中光明照曜犹如日</p><p>复次舍利弗。于佛塔庙布施灯明。生三十三天已。彼天自知。如是时中我住于此。如是时中我当命终。彼胜天子临命终时。于其眷属及余天众。<a href=\"/remen/shuofa.html\" class=\"keylink\" target=\"_blank\">说法</a>劝化令其欣喜。于彼天宫舍<a href=\"/remen/shouming.html\" class=\"keylink\" target=\"_blank\">寿命</a>已不堕恶趣。生于人中最上种姓信佛法家。是时世间。若无佛者亦复不在轻取吉凶邪见家生。尔时世尊。欲重宣此义。而说偈言</p><p>彼天生得如是智知尔许时天中住</p><p>彼天亦复能自知我今未几当命尽</p><p>五种死相出现时彼天寿命临欲绝</p><p>即为亿天众说法远离愚痴心不忧</p><p>于天众中作是言诸有<a href=\"/remen/wuchang.html\" class=\"keylink\" target=\"_blank\">无常</a>亦无乐</p><p>或有生者或有死不念将死说是法</p><p>彼诸眷属皆悲恼无量天众亦复然</p><p>虽复见已五种相自念功德不忧愁</p><p>在彼天宫命绝已寻即下来人间生</p><p>住胎出胎念不乱常受快乐无苦恼</p><p>生已便得<a href=\"/remen/suming.html\" class=\"keylink\" target=\"_blank\">宿命</a>通悉能忆念本来处</p><p>念人中苦不贪乐须臾死来见逼切</p><p>彼念天中果报已于此人间不为乐</p><p>天中尚苦况复人诸有不坚常流动</p><p>彼人及其成立已必当舍家而<a href=\"/remen/chujia.html\" class=\"keylink\" target=\"_blank\">出家</a></p><p>心常不行恶觉观彼当获得如是果</p><p>世世恒得宿命通亦常不作诸恶业</p><p>必定出家持净戒此是彼施灯明果</p><p>恒常不盲及挛躄眼一切时不闇昧</p><p>身亦无病无恶声心常黠慧不愚惑</p><p>又复恒常无眼患所在受生眼不眇</p><p>不无一眼及瞎眼彼眼亦常不浊乱</p><p>眼目修长黑白分犹如净妙青莲叶</p><p>眼净能见微细物如彼明彻摩尼珠</p><p>无量阿僧祇劫中得净肉眼不失坏</p><p>彼亦常无眼诸病此是奉施灯明果</p><p>善印善根善诸论于诸工巧悉究了</p><p>彼有智人善观察妙慧能见第一义</p><p>善观诸有不<a href=\"/remen/zizai.html\" class=\"keylink\" target=\"_blank\">自在</a>于佛法中得照明</p><p>普见一切佛世尊见已恭敬修供养</p><p>生生得胜端正色亲戚眷属皆敬爱</p><p>得大财宝力自在及得不坏诸眷属</p><p>如彼灯明能破闇炽燃照曜遍诸方</p><p>彼人光明亦如是不为闇冥所隐蔽</p><p>若于佛塔起信心施胜灯鬘及璎珞</p><p>施灯明时心清净获得人中最胜尊</p><p>端正殊妙甚可爱一切世间所喜乐</p><p>心不轻取于吉凶亦不乐于世左道</p><p>世间所有诸恶见及邪道等不信受</p><p>若为国王恒知足不贪他土兴战诤</p><p>常无苦恼亦无忧亦复无有诸恼热</p><p>彼无一切诸退失复无恶名无衰恼</p><p>若为王臣所发言王及国人无不信</p><p>身常无有羸瘠病不作黄门不非道</p><p>身相具足安乐住患苦不能着其身</p><p>亦复不见诸恶梦卧觉一切常安隐</p><p>生生能得诸伏藏供养一切佛支提</p><p>诸佛功德无有边彼人所得亦如是</p><p>舍利弗。若有众生于佛塔庙施灯明者。得于四种可乐之法。何等为四。一者色身。二者资财。三者大善。四者智慧。舍利弗。若有众生于佛支提施灯明者。得如是等可乐之法。尔时如来欲重宣此义。复说偈言</p><p>身[月*庸]圆满具大力不与他人共战诤</p><p>遍游诸方无恼者由灯奉施佛支提</p><p>生于大富上族家具足功德人所敬</p><p>生生恒得宿命智由灯奉施佛支提</p><p>于诸众生常悲念发言眷属皆敬受</p><p>心无损害恒调柔常不造作恶道业</p><p>复次舍利弗。若有众生供养佛塔得四种清净。何等为四。一者身业清净。二者口业清净。三者意业清净。四者善友清净。舍利弗。云何得于身业清净。若善男子善女人。于彼彼生处。远离<a href=\"/remen/shasheng.html\" class=\"keylink\" target=\"_blank\">杀生</a>无杀害意。亦常远离偷盗邪淫。于己妻所尚不邪行。况余人妻。亦不饮酒放逸自纵。不以刀杖及余苦具加逼众生。离不善法及诸恶业。舍利弗。远离是等。是名身业清净。舍利弗。云何口业清净。是人世世常不<a href=\"/remen/wangyu.html\" class=\"keylink\" target=\"_blank\">妄语</a>。若不见闻终不妄说。若见若闻合时咨问。然后乃语。为利自他不作异说。设若有人教令妄语。为护实语终不妄言。不以此语向彼人说。不持彼事向此人道。二朋先坏不令增长。有所发言能善和诤。若痛心语若粗语。若苦恶语。不喜语。不乐语。不爱语。不入心语。恼他语。结怨语。悉皆远离。有所发言润语软语。意乐语。不粗语。悦耳语。美妙语。入心语。多人爱语。多人乐语。可爱语。可乐语。能除怨语。恒作如是种种美妙语。复离绮语。不作异想异语。不作异印异期。覆障实事不烦广说。不非时语。恒究竟语。舍利弗。如是远离不清净口业。成就清净口业。舍利弗。是名口业清净。舍利弗。云何意业清净。于他所有珍宝资财。不起贪着。不起嗔心。远离害心。又离邪见无诸恶见。舍利弗。远离是等。是名意业清净。舍利弗。云何得善友清净。若诸善友远离妄语。亦不饮酒。离诸粗犷。调伏<a href=\"/remen/zhengjian.html\" class=\"keylink\" target=\"_blank\">正见</a>。往诣其所亲近咨受。又诣诸佛菩萨缘觉声闻等所。亲近供养咨受未闻。舍利弗。是名第四善友清净。舍利弗。若善男子善女人。于佛支提施灯明已。得如是等四种清净。尔时世尊欲重宣此义。而说偈言</p><p>为欲照塔故然灯身口意业善调伏</p><p>远离邪见具净戒由是获得如意眼</p><p>犹如净日照十方速能获得于漏尽</p><p>彼大智慧具威德得净天眼离尘漏</p><p>智者能了众生意亦得通明及辩才</p><p>求二乘道得不难由施佛灯获是报</p><p>若求无上佛菩提天眼智慧及财物</p><p>于此三事恒无减由灯奉施佛支提</p><p>舍利弗。若善男子善女人住于大乘。于佛塔庙施灯明已。彼世世中得于八种可乐胜法。何等为八。一者获胜肉眼。二者得于胜念无能测量。三者得于胜上达分天眼。四者为于满足修集道故得不缺戒。五者得智满足证于<a href=\"/remen/niepan.html\" class=\"keylink\" target=\"_blank\">涅槃</a>。六者先所作善得无难处。七者所作善业得值诸佛。能为一切众生之眼。八者若善男子善女人。以彼善根得转轮王所得轮宝。不为他障。其身端正。或为帝释得大威力具足千眼。或为梵王善知梵事得大<a href=\"/remen/chanding.html\" class=\"keylink\" target=\"_blank\">禅定</a>。舍利弗。以其<a href=\"/remen/huixiang.html\" class=\"keylink\" target=\"_blank\">回向</a>菩提善根。得是八种可乐胜法。复次舍利弗。住于大乘善男子善女人。复得八种无量胜法。一者得于无量佛眼。二者得于无量如来<a href=\"/remen/shentong.html\" class=\"keylink\" target=\"_blank\">神通</a>。三者得于无量佛戒。四者得于无量如来<a href=\"/remen/sanmei.html\" class=\"keylink\" target=\"_blank\">三昧</a>。五者得于无量如来智慧。六者得于无量如来解脱。七者得佛无量解脱知见。八者得入一切众生心所乐欲。舍利弗。善男子善女人。于佛塔庙奉施灯明。能摄如是无量胜报。复次舍利弗。若有众生见说法者作如是念。云何令彼常得宣说显示佛法。以灯施彼。施油灯故。令说法者得施法灯。作是念已。持灯奉施。以此布施灯明善根。得于八种无量资粮。何等为八。一者得于无量正念资粮。二者得于无量大智资粮。三者得于无量信心资粮。四者得于无量精进资粮。五者得于无量大慧资粮。六者得于无量三昧资粮。七者得于无量辩才资粮。八者得于无量福德资粮。舍利弗。是名施灯八种资粮。亦复得于四无碍辩。乃至次第得一切种智。复次舍利弗。若有善男子善女人。于如来前见他施灯。信心清净合十指掌起<a href=\"/remen/suixi.html\" class=\"keylink\" target=\"_blank\">随喜</a>心。以此善根得于八种增上之法。何等为八。一者得增上色。二者得增上眷属。三者得增上戒。四者于人天中得增上生。五者得增上信。六者得增上辩。七者得增上圣道。八者得阿耨多罗三藐三菩提。舍利弗。是名八种增上之法。舍利弗。何故能得此等八种增上胜法。舍利弗。佛有无量戒定智慧解脱解脱知见故。供养彼者。所得果报所得利益亦复无量。尔时世尊。欲重宣此义。而说偈言</p><p>造作出离行勤修于佛法</p><p>弃舍死军众如象碎花林</p><p>尔时佛告慧命舍利弗。有五种法最为难得。一者得人身难。二者于佛<a href=\"/remen/zhengfa.html\" class=\"keylink\" target=\"_blank\">正法</a>得信乐难。三者乐于佛法得出家难。四者具净戒难。五者得漏尽难。舍利弗。一切众生。于是五法最为难得。汝等已得。尔时世尊欲重宣前义。劝舍利弗等。而说偈言</p><p>如来支提修布施为利众生求菩提</p><p>智者造作此胜因生生常得最胜报</p><p>于天人中受胜生为人天等修供养</p><p>譬如须弥安不动光明普遍照十方</p><p>彼天众见皆恭敬亦复爱乐生信心</p><p>彼兴供养亦赞美一切皆喜数数见</p><p>奇哉是天福德相犹梵天光照梵宫</p><p>此天曾作何等业身光明炎得如是</p><p>见是谁不修习善谁不修学圣种戒</p><p>谁见牟尼生厌心谁闻妙法而放逸</p><p>彼昔在于人间时常以灯施如来塔</p><p>曾佛法中设供养善得福利生天中</p><p>愿我恒得于人身于佛法中生净信</p><p>常不放逸住佛道宁弃身命不舍法</p><p>获得人身最为难愚人云何不为福</p><p>徒费资财不为法死已便堕大崄坑</p><p>天见无垢威德已心自悔责发愿言</p><p>愿我常得人间生精勤修习于梵行</p><p>愿我最后临终时于佛法中得净信</p><p>愿得正念不忘失得见无量诸如来</p><p>为千亿天所供养与诸天女相娱乐</p><p>诸天女众皆敬爱天女庄严戏园林</p><p>诸方天香皆来熏耳闻一切妙音声</p><p>是天随所游行处恒得睹见上妙色</p><p>所可见色皆可爱彼常不睹诸恶色</p><p>亦复常得胜妙触皆由持灯施支提</p><p>从彼没已生人道正念处于父母胎</p><p>生已忆彼天中事智慧之力不退失</p><p>彼人造作如是业得于大力转轮王</p><p>其王形貌极端严施灯获得如是报</p><p>由彼业故得命长一向清净安乐器</p><p>其身无有诸患痛然灯获得如是果</p><p>无有王难怨贼难他人不敢侵其妻</p><p>不为恶人之所恼由持灯明施佛故</p><p>安隐丰足无所畏豪富自在饶财宝</p><p>得胜璎珞及园林斯由然灯奉施佛</p><p>当得睹见佛世尊见已心便生敬信</p><p>以欣喜心供养佛弃舍王位而出家</p><p>佛无量智究竟智具可叹德能化人</p><p>于此佛塔施灯已其人身光如灯照</p><p>牟尼牛王清净眼以好灯明照彼塔</p><p>得于无漏无上道其身光明照十方</p><p>见四<a href=\"/remen/zhendi.html\" class=\"keylink\" target=\"_blank\">真谛</a>具十力不共之法亦究竟</p><p>得遍见眼成善逝此果皆由布施灯</p><p>设令一切诸众生昔曾供养无量佛</p><p>具大威德见实义亿劫来成缘觉道</p><p>十方所有诸世界悉布灯鬘无有余</p><p>以是世界诸灯鬘若人信心供养彼</p><p>是人如是修供养于<a href=\"/remen/wuliangjie.html\" class=\"keylink\" target=\"_blank\">无量劫</a>常不断</p><p>若人一灯奉施佛得福过前无有量</p><p>灯油譬如大海水其炷犹如须弥山</p><p>有人能然如是灯遍照一切诸世界</p><p>是人深心怀敬信其志惟求缘觉道</p><p>十方遍置如是灯一心恭敬而供养</p><p>若人发于<a href=\"/remen/putixin.html\" class=\"keylink\" target=\"_blank\">菩提心</a>手执草炬暂奉佛</p><p>是人得福过于彼我见实义作是说</p><p>十方一切诸众生一一供具皆如上</p><p>然经无量恒沙劫其心唯求缘觉道</p><p>若有人于佛塔庙然于一灯或一礼</p><p>求无上道为众生此福过前无有量</p><p>难见难思佛境界智者闻即生欣喜</p><p>无信心者闻不乐彼愚痴魔坏正法</p><p>证净法界甚为难一切世间独善逝</p><p>是故汝等应欣喜于佛功德当愿求</p><p>尔时世尊说此法已。慧命舍利弗等。无量天人阿修罗乾闼婆紧那罗摩睺罗伽人非人等闻佛所说。皆发无上菩提之心。欣喜无量作礼而去</p></div>"
}]