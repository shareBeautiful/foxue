[{
    "title": "佛说越难经 第537部",
    "author": "聂承远 译",
    "html": "<div class=\"B1_text\"><p>佛说越难经</p><p>西晋<a href=\"/wenda/jushi/\" class=\"keylink\" target=\"_blank\">居士</a>聂承远译</p><p>闻如是。一时佛在波罗奈私国。贤者飞鸟聚。彼时国中有四姓长者。名曰越难。大豪富珍奇珠宝牛马田宅甚众多。难为人悭贪嫉妒。不信<a href=\"/remen/daode.html\" class=\"keylink\" target=\"_blank\">道德</a>不喜<a href=\"/remen/bushi.html\" class=\"keylink\" target=\"_blank\">布施</a>。日未没。常敕门监。有来乞匃者勿得通也</p><p>难有一子名曰栴檀。亦复悭贪。难后寿尽还生其国中。为盲乞妇作子。其夫言。汝身有重病。今复怀躯。我贫穷无以衣食。汝便自去。妇受教出门外。未远得大聚粪。便止其中。至九月生一子。两目复盲。其母行乞食养之。至年七岁。其母言。我养汝大久。且自行拄杖。取食器行乞。当自悲言。<a href=\"/remen/shijian.html\" class=\"keylink\" target=\"_blank\">世间</a>贫者最为苦恼。今我薄命生贫家。两目复盲无所见。复为人所轻易。今有乞我少所饮食。愈我饥者。譬如天雨。渴者得饮。儿闻母说如是。便行家家乞匃。复到栴檀家。其子适到时守门者适小出。盲儿径入前到中庭。如母教说之。时栴檀在高观上闻其语。大怒呼守门者问之。谁内此盲乞儿者。门监大恐怖。即牵盲儿扑于门外。伤其头面。复折右臂。坏其食器饭散其地。身体大痛。儿呼悲啼。其母闻之即走到儿所言。何等弊人娆我子者。我子尚小。两目复盲。有何等过乃取如是。何壹感天。儿对母言。我到此门中乞。有高声人。呼多力人牵扑伤我。身体大痛如是。今且死不久。时门上有守神。便谓之言。汝得是痛。尚为小耳。其大在后。汝坐前世有财不布施故。得勤苦。世间富贵无有常。富贵而不布施。如无有财等也。死更苦痛乃愁悔当复何益。时观者甚众多。各各自语。其声远闻</p><p>佛时从念道觉。与诸<a href=\"/remen/biqiu.html\" class=\"keylink\" target=\"_blank\">比丘</a>俱入城分卫。佛问阿难。是何等声。匆匆乃如是。阿难便白佛。说盲子母本事已。便叉手白佛。愿哀矜到此儿所。佛默然不应。分卫还饭已。便往视之。见盲儿创痛。以手摩其头目便即开。折伤处即愈。因自识<a href=\"/remen/suming.html\" class=\"keylink\" target=\"_blank\">宿命</a>。佛问。汝是前世长者字难不。对言。是也</p><p>佛告阿难。人居世间甚勤苦愚痴。一世父子不相识知</p><p>尔时佛说经。解散其意</p><p>人求子索财于此二事中</p><p>甚忧勤苦痛他人而得果</p><p>有身不能保何况子与财</p><p>譬如夏月暑息止树下凉</p><p>须臾当复去世间无有常</p><p>阿难白佛。此儿命尽当趣何道。佛言。当入大泥梨中一宿佛说是经时。八万余人皆弃三垢得<a href=\"/remen/fayan.html\" class=\"keylink\" target=\"_blank\">法眼</a>。诸<a href=\"/remen/dizi.html\" class=\"keylink\" target=\"_blank\">弟子</a>皆<a href=\"/remen/huanxi.html\" class=\"keylink\" target=\"_blank\">欢喜</a>。为佛作礼而去佛说越难经</p></div>"
}]