[{
    "title": "般若波罗蜜多心经注解 第1714部",
    "author": "玄奘法师 译",
    "html": "<div class=\"B1_text\"><p><a href=\"/fojing/xinjing/\" class=\"keylink\" target=\"_blank\">般若波罗蜜多心经</a>注解</p><p>御制<a href=\"/fojing/xinjing/yuanwen.html\" class=\"keylink\" target=\"_blank\">心经</a>序</p><p>二仪久判。万物备周。子民者君。君育民者。法其法也。三纲五常。以示天下。亦以五刑辅弼之。有等凶顽不循教者。往往有趋火赴渊之为。终不自省。是凶顽者。非特中国有之。尽天下莫不亦然。俄西域生佛。号曰释迦。其为佛也。行深愿重始终不二。于是出<a href=\"/remen/shijian.html\" class=\"keylink\" target=\"_blank\">世间</a>脱苦趣。其为教也。仁慈忍辱。务明心以立命。执此道而为之意在人。皆若此利济群生。今时之人。罔知佛之所以。每云法空虚而不实。何以导君子训小人。以朕言之则不然。佛之教实而不虚。正欲去愚迷之虚。立本性之实。特挺身苦行。外其教而异其名。说苦有情。昔佛在时侍从听从者。皆聪明之士。演说者乃三纲五常之性理也。既闻之后人各获福。自佛入灭之后。其法流入中国。间有聪明者。动演人天小果。犹能化凶顽为善。何况聪明者。知大乘而识宗旨者乎。如心经。每言空不言实。所言之空。乃相空耳。除空之外。所存者本性也。所以相空有六。谓口空说相。眼空色相。耳空听相。鼻空嗅相。舌空味相。身空乐相。其六空之相。又非真相之空乃<a href=\"/remen/wangxiang.html\" class=\"keylink\" target=\"_blank\">妄想</a>之相。为之空相。是空相愚及世人。祸及今古。往往愈堕弥深。不知其几。斯空相。前代帝王被所惑而几丧天下者。周之穆王。汉之武帝。唐之玄宗。萧梁武帝。元魏主焘李后主宋徽宗。此数帝废国怠政。惟萧梁武帝。宋之徽宗。以及杀身。皆由妄想飞升。及入佛天之地。其佛天之地未尝渺茫。此等快乐。世尝有之。为人性贪而不觉。而又取其乐。人世有之者何。且佛天之地。如为国君及王侯者。若不作非为善能保守此境。非佛天者。何如不能保守。而伪为用妄想之心。即入空虚之境。故有如是斯空相。富者被缠。则淫欲并生丧富矣。贫者被缠。则诸诈并作殒身矣。其将贤未贤之人被缠。则非仁人君子也。其僧道被缠。则不能立本性而见宗旨者也。所以本经题云心经者。正欲去心之邪念以归正道。岂<a href=\"/\" class=\"keylink\" target=\"_blank\">佛教</a>之妄耶。朕特述此。使聪明者。观二义之覆载。日月之循环。虚实之孰取保命者何如。若取有道保有方。岂不<a href=\"/remen/fofa.html\" class=\"keylink\" target=\"_blank\">佛法</a>之良哉。色空之妙乎</p><p>唐<a href=\"/remen/sanzang.html\" class=\"keylink\" target=\"_blank\">三藏</a>法师玄奘奉 诏译</p><p>大明天界善世禅寺</p><p>住持(臣)僧(宗泐)</p><p>演福讲寺</p><p>住持(臣)僧(如[王*巳])奉诏同注</p><p>按施护译本。<a href=\"/remen/shizun.html\" class=\"keylink\" target=\"_blank\">世尊</a>在灵鹫山中。入甚深光明。宣说<a href=\"/remen/zhengfa.html\" class=\"keylink\" target=\"_blank\">正法</a>三摩提。<a href=\"/remen/shelizi.html\" class=\"keylink\" target=\"_blank\">舍利子</a>白观<a href=\"/remen/zizai.html\" class=\"keylink\" target=\"_blank\">自在</a>菩萨言。若有人欲修学甚深<a href=\"/remen/banruo.html\" class=\"keylink\" target=\"_blank\">般若</a>法门者。当云何修学。而观自在遂说此经。此经即世尊所说。大部般若之精要。故知菩萨之说即是佛说。传至中华凡五译。今从玄奘所译者。以中国盛行故也。般若者梵语也华言<a href=\"/remen/zhihui.html\" class=\"keylink\" target=\"_blank\">智慧</a>。波罗蜜多者。华言到<a href=\"/remen/bian.html\" class=\"keylink\" target=\"_blank\">彼岸</a>。<a href=\"/remen/zhongsheng.html\" class=\"keylink\" target=\"_blank\">众生</a>由迷慧性居<a href=\"/remen/shengsi.html\" class=\"keylink\" target=\"_blank\">生死</a>。曰此岸。菩萨由修般若悟慧性到<a href=\"/remen/niepan.html\" class=\"keylink\" target=\"_blank\">涅槃</a>。曰彼岸。心者般若心也。此般若心人人本具说此经者。欲令众生断除妄心显发本性故也。经者法也。常也。此经以单法为名。实相为体观照为宗。度苦为用。大乘为教相。此五者皆经中所说之旨。单法者。即般若波罗蜜多也实相者。即诸法空相也。观照者。即照见<a href=\"/remen/wuyun.html\" class=\"keylink\" target=\"_blank\">五蕴</a>皆空也。度苦者。即度一切苦厄也。大乘者。即菩萨所行深般若也</p><p>观自在菩萨。行深般若波罗蜜多时 观自在者。能修般若之菩萨也。般若波罗蜜多者。菩萨所修之法也。菩萨用般若观慧照了自心。清净<a href=\"/remen/yuanrong.html\" class=\"keylink\" target=\"_blank\">圆融</a>无碍。故称自在。此自行也。复念世间受苦众生。令其修习此法改恶迁善。离苦得乐无不自在。此化他也。菩萨者。梵语<a href=\"/remen/puti.html\" class=\"keylink\" target=\"_blank\">菩提</a>萨埵。华言觉众生。但称菩萨者从略也。<a href=\"/remen/xingzhe.html\" class=\"keylink\" target=\"_blank\">行者</a><a href=\"/remen/xiuxing.html\" class=\"keylink\" target=\"_blank\">修行</a>也。深般若者。实相般若也。非初心浅智者所观故云深也。时者菩萨修行般若时也</p><p>照见五蕴皆空。度一切苦厄 照者观也。五蕴者。色受想行识也。蕴者积聚也。空者真空也。色者色身也。受者领纳也。想者思想也。行者作造也。识者分别也。识即心王。受想行是心所也。度者度脱也。一切苦厄者。世间之众苦也。菩萨由照五蕴空寂。离生死苦。复闵在迷众生颠倒妄想。悖理乱常不忠不孝。十恶五逆致受众苦。故说此般若法门令其修习皆得<a href=\"/remen/jietuo.html\" class=\"keylink\" target=\"_blank\">解脱</a>也。已上一段乃阿难结集法藏时。叙述观自在菩萨度生之功行。此是别序也。下段自<a href=\"/remen/sheli.html\" class=\"keylink\" target=\"_blank\">舍利</a>子起。始是观自在菩萨答舍利子所问也</p><p>舍利子 舍利子。佛之<a href=\"/remen/dizi.html\" class=\"keylink\" target=\"_blank\">弟子</a>。智慧第一。因其为众请问。故菩萨呼其名。而告之云</p><p>色不异空空不异色。色即是空空即是色。受想行识亦复如是 色即四大幻色。空乃般若真空。众生由迷真空而受幻色。譬如水之成冰也。菩萨因修般若观慧照了幻色。即是真空。其犹融冰为水。然色之与空其体无殊。故曰色不异空空不异色。如冰不异水。水不异冰。复恐钝根众生不了犹存色空二见。故曰色即是空空即是色。如冰即是水。水即是冰。若受若想若行若识。莫不皆然。此乃一经之要。般若之心也</p><p>舍利子。是诸法空相。不生不灭不垢不净不增不减 是诸法者。指前五蕴也。空相者。即真空实相也。菩萨复告舍利子云。既了诸法当体。即是真空实相。实相之体本无生灭。既无生灭岂有垢净。既无垢净。岂有增减乎</p><p>是故空中。无色无受想行识 此真空实相之中。既不可以生灭垢净增减求之。故总结云。无色无受想行识。无即空也</p><p>无眼耳鼻舌身意。无色声香味触法 真空实相之中既无五蕴亦无六根六尘。此空十二入也</p><p>无眼界乃至无<a href=\"/remen/yishi.html\" class=\"keylink\" target=\"_blank\">意识</a>界 既无十二入。亦无十八界。十八界者。六根六尘六识也。乃至者。举其始末而略其中也。如上五蕴十二入十八界。不出色心二法。为迷心重者。说为五蕴。为迷色重者。说为十二入。为色心俱迷者。说为十八界。已上三科修学之人。随其<a href=\"/remen/genqi.html\" class=\"keylink\" target=\"_blank\">根器</a>但修一科。即能悟入</p><p>无无明亦无无明尽。乃至无老死。亦无老死尽 此空<a href=\"/remen/shieryinyuan.html\" class=\"keylink\" target=\"_blank\">十二因缘</a>也。无明者痴暗也。谓于本性无所明了。非瞢然无知。乃违理强觉之谓也。无无明等者。菩萨以般若智观此无明。其性本空无生灭相。故云无无明亦无无明尽也。乃至无老死亦无老死尽者。义与前同。但举其始末而略其中也。生相者。如<a href=\"/fojing/miaofalianhuajing/\" class=\"keylink\" target=\"_blank\">法华经</a>云。无明缘行。乃至生缘老死是也。灭相者。如经云。无明灭则行灭。乃至生灭则老死灭是也。十二<a href=\"/remen/yinyuan1.html\" class=\"keylink\" target=\"_blank\">因缘</a>亦名十二有支。一曰无明。亦名<a href=\"/remen/fannao.html\" class=\"keylink\" target=\"_blank\">烦恼</a>。二曰行。谓造作诸业。此二支乃过去所作之因也。三曰识。谓起<a href=\"/remen/wangnian.html\" class=\"keylink\" target=\"_blank\">妄念</a>初托母胎也。四曰名色。从托胎后生诸根形也。五曰六入。于胎中而成六根也。六曰触出胎后六根对六尘也。七曰受。谓领纳世间好恶等事。此五支乃现在所受之果也。八曰爱。谓贪染五欲等事也。九曰取。谓于诸境生取着心也。十曰有。作谓有漏之因。能招未来之果。此三支乃现在所作之因也。十一曰生。谓受未来五蕴之身也。十二曰老死。谓未来之身既老而死。此二支乃来世当受之果也。此十二因缘该三世<a href=\"/remen/yinguo.html\" class=\"keylink\" target=\"_blank\">因果</a>。展转因依如轮旋转无有休息。一切众生迷而不知。良可悲也。此本缘觉之人所观之境。大乘菩萨彻照此境皆无实性。故云无也</p><p>无苦集灭道 无苦集灭道者。观<a href=\"/remen/sidi.html\" class=\"keylink\" target=\"_blank\">四谛</a>清净也。苦即生死苦果。集是惑业苦因。此二者世间之法也。灭即涅槃乐果。道即道品乐因。此二者出世间之法也。说此四谛者。欲令众生知苦断集慕灭<a href=\"/remen/xiudao.html\" class=\"keylink\" target=\"_blank\">修道</a>离苦得乐也。此本声闻之人所观之境。大乘菩萨照了此境当体空寂。故云无也</p><p>无智亦无得 智者般若之智也。大乘菩萨以智照境。既无五蕴及四谛诸法。即是人法皆空境智俱泯。如病去药忘。故云无智亦无得也</p><p>以无所得故 此结前起后之言</p><p>菩提萨埵。依般若波罗蜜多。故心无挂碍。无挂碍故无有恐怖。远离颠倒梦想。究竟涅槃 菩提萨埵者。能依之人也。般若波罗蜜多者。所依之法也。菩萨之人依此般若法门修学。功成理显。故得心无业缚。因无业缚故。无生死恐怖。即无生死恐怖。则无颠倒烦恼。此三障既空<a href=\"/remen/sande.html\" class=\"keylink\" target=\"_blank\">三德</a>乃显。故云究竟涅槃。涅槃者。梵语摩诃般涅槃那。华言大灭度。大即法身。灭即解脱。度即般若。此之三德非别有也。即三障是。迷即三障。悟即三德。所谓生死即法身。烦恼即般若。结业即解脱。然虽障即是德。自非般若之<a href=\"/remen/gongde.html\" class=\"keylink\" target=\"_blank\">功德</a>不能显。譬如磨镜垢尽明现。斯之谓也</p><p>三世诸佛。依般若波罗蜜多。故得阿耨多罗三藐三菩提 三世者。过去未来现在也。阿耨多罗三藐三菩提者。华言无上正等正觉。此言非惟菩萨。如是<a href=\"/remen/xiuzheng.html\" class=\"keylink\" target=\"_blank\">修证</a>。而一切诸佛莫不皆修般若得成正觉也</p><p>故知般若波罗蜜多。是大神咒。是大明咒。是无上咒。是无等等咒 前是显说般若。后是密说般若。然既显说而又密说者何耶。良由众生根器不同所入有异故也。四种咒者。盖言般若功用。能破魔障名大神咒。能灭痴暗名大明咒。能显至理名无上咒。极妙觉果无与等者。名无等等咒</p><p>能除一切苦真实不虚 此结般若功用广大。除苦得乐决定无疑。令诸众生信受奉行也</p><p>故说<a href=\"/fozhou/boreboluomiduozhou/\" class=\"keylink\" target=\"_blank\">般若波罗蜜多咒</a>。即说咒曰</p><p>揭谛揭谛 波罗揭谛 波罗僧揭谛 菩提萨摩诃</p><p>已上密说般若。此五种不翻之一也。盖咒是佛之密语。非下凡所知。法华疏云。咒是鬼神王之名号。称其王名。则部落敬主。故能降伏一切鬼魅。或云咒者。如军中密号。唱号相应无所诃问。又咒者愿也。如蜾裸之祝螟蛉愿其类我。佛菩萨说咒。愿诸众生皆如我之得成正觉。能诵此咒者。则所愿无不成就也</p><p>般若波罗蜜多心经注解</p></div>"
}]