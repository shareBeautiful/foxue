[{
    "title": "大方广佛华严经中卷卷大意略叙 第1740部",
    "author": "李通玄",
    "html": "<div class=\"B1_text\"><p><a href=\"/fojing/huayanjing/\" class=\"keylink\" target=\"_blank\">大方广佛华严经</a>中卷卷大意略叙</p><p>北京李通玄造</p><p>第一卷(<a href=\"/remen/puti.html\" class=\"keylink\" target=\"_blank\">菩提</a>场第一会说六品经至第五卷 世主妙严品第一)</p><p>佛成道。在摩竭提国。<a href=\"/remen/shuofa.html\" class=\"keylink\" target=\"_blank\">说法</a>于菩提场中。往劫与佛同修故。令众海云集</p><p>第二卷</p><p>傍生品类。上界诸天。如来果海之中。各分证<a href=\"/remen/jietuo.html\" class=\"keylink\" target=\"_blank\">解脱</a></p><p>第三卷</p><p>四王八部。杂类诸神。皆以妙请之词。歌咏难思之法</p><p>第四卷</p><p>形色万类。部从千般。各说解脱之门。偈赞如来<a href=\"/remen/gongde.html\" class=\"keylink\" target=\"_blank\">功德</a></p><p>第五卷</p><p>如来不思议力。菩萨皆从座起。流天地。降于征祥。海会供无边诸佛</p><p>第六卷(如来现相品第二)</p><p>大众同与念请。如来现相以酬。光声召于有缘十方新众云集</p><p>第七卷(普贤<a href=\"/remen/sanmei.html\" class=\"keylink\" target=\"_blank\">三昧</a>品第三。世界成就品第四)</p><p>普贤入藏身三昧。如来以圣力加持。起定说十海法门。广明世界成立</p><p>第八卷</p><p>风轮持于大水。大海涌于莲华。安布刹种香河。重叠世界于中海</p><p>第九卷(世界成就品。<a href=\"/remen/huazang.html\" class=\"keylink\" target=\"_blank\">华藏</a>世界品第五)</p><p>右旋十海。递相接连。交络重重。如天珠网</p><p>第十卷(至第十一卷 毗卢舍那品第六)</p><p>所管刹海。随直至于轮围法界等。华藏<a href=\"/remen/zhuangyan.html\" class=\"keylink\" target=\"_blank\">庄严</a>。举果劝同生信乐</p><p>第十一卷</p><p>毗卢舍那。往劫曾为太子威光。供十须弥山微尘数诸如来。令获十莲华藏世界之果海</p><p>第十二卷(普光明殿第二会说六品经 佛名号品第七。<a href=\"/remen/sishengdi.html\" class=\"keylink\" target=\"_blank\">四圣谛</a>品第八)</p><p>如来名号多种。逗生几器不同。四生圣谛。随方以立名。各令闻法而证悟</p><p>第十三卷(光明觉品第九。菩萨问明品第十)</p><p>文殊与九首菩萨。问明十种甚深。皆显性相融通。破一切<a href=\"/remen/zhongsheng.html\" class=\"keylink\" target=\"_blank\">众生</a>疑执</p><p>第十四卷(净行品第十一。贤首品第十二)</p><p>净行起无边大愿。文殊令善用其心。贤首彰<a href=\"/remen/dexing.html\" class=\"keylink\" target=\"_blank\">德行</a>。咏收显信有无涯大用</p><p>第十五卷(贤首品)</p><p>毛光照益三昧。举喻表玄旨幽深。叹经难思而劝持。诸佛摩顶而<a href=\"/remen/suixi.html\" class=\"keylink\" target=\"_blank\">随喜</a></p><p>第十六卷(忉利天宫第三会说六品经 升须弥顶品第十三。偈赞品第十四。十住品第十五)</p><p>须弥偈赞。彰佛德不离而升天。十住解门。辨菩萨入位之宗趣</p><p>第十七卷(梵行品第十六。初<a href=\"/remen/faxin.html\" class=\"keylink\" target=\"_blank\">发心</a>功德品第十七)</p><p>梵行令了境空寂。不生二解之心。发心现功德无涯。初念便成正觉</p><p>第十八卷(明法品第十八)</p><p>明法说<a href=\"/remen/sanbao.html\" class=\"keylink\" target=\"_blank\">三宝</a>不断。下能安乐人天。十行十种法门。上求升进之位</p><p>第十九卷(夜摩天宫第四会说四品经 升夜摩天宫品第十九。偈赞品第二十。十行品第二十一)</p><p>夜摩偈赞。彰佛德之不穷。兼显十行之法门。广论菩萨之巧妙</p><p>第二十卷(十行品)</p><p>无著等真之四行。明自利利他之两门。端证已来难思偈颂再收于前德</p><p>第二十一卷(十无尽藏品第二十二)</p><p>十无尽藏。三世诸佛同遵。不唯属十行之法门义。亦过<a href=\"/remen/huixiang.html\" class=\"keylink\" target=\"_blank\">回向</a>之胜进</p><p>第二十二卷(都率天宫第五会说三品经 升都率天宫品第二十三)</p><p>上升都率。化主赴缘。睹佛神光。天王获益</p><p>第二十三卷(偈赞品第二十四)</p><p>知足之天偈赞。十回向之初。显菩萨悲智无涯。长劫救众生苦</p><p>第二十四卷(至三十三卷 十回向品第二十五)</p><p>坚心不坏等。诸佛之法门。<a href=\"/remen/xingyuan.html\" class=\"keylink\" target=\"_blank\">行愿</a>弥纶。回善逝于时处</p><p>第二十五卷</p><p>善因含果。立无尽之藏名。善根合真。即同如性之不尽</p><p>第二十六卷</p><p>从施车马乃至以身。大因十段长文。内外咸舍</p><p>第二十七卷</p><p>菩萨舍连肤顶髻。乃至救于残形。以万行庄严其身。成十种丈夫之相</p><p>第二十八卷</p><p>始终睹佛出现六十种大施之门。前后三卷长文。总收坚固回向</p><p>第二十九卷</p><p>所顺众生<a href=\"/remen/wuxiang.html\" class=\"keylink\" target=\"_blank\">无相</a>。能随心行。亦如二施。广阿僧祇。愿生具足于财法</p><p>第三十卷</p><p>百门之德。一如贯之。<a href=\"/remen/xingshan.html\" class=\"keylink\" target=\"_blank\">行善</a>等于<a href=\"/remen/xukong.html\" class=\"keylink\" target=\"_blank\">虚空</a>。亦同性相之弥广</p><p>第三十一卷</p><p>由无相惑缚着。得解脱回向之名。六种微细智门。愿证普贤之德</p><p>第三十二卷</p><p>罗一身于法界。收万像于毛端。回等法界之善根。成普贤尘刹之大用</p><p>第三十三卷</p><p>依正二果。皆以无数宝严结叹。劝修普贤位之功满</p><p>第三十四卷(他化天宫第六会说一品经至三十九卷 十地品第二十六)</p><p>他化摩尼宝殿。创开十地法门。三加五请。方陈首明初地之相</p><p>第三十五卷</p><p>离垢地菩萨。修三聚十善之法门。八定五通。发无边妙慧之焰相</p><p>第三十六卷</p><p>能证智之慧焰。进修菩提分之法门。寄声闻<a href=\"/remen/sidi.html\" class=\"keylink\" target=\"_blank\">四谛</a>观门。显菩萨胜地之相</p><p>第三十七卷</p><p><a href=\"/remen/banruo.html\" class=\"keylink\" target=\"_blank\">般若</a>现前。十种观缘起之法。远行时久。七地超前后之功</p><p>第三十八卷</p><p>不证无生之理。由佛致七劝之桥。大<a href=\"/remen/beiguan.html\" class=\"keylink\" target=\"_blank\">悲观</a>众生十种之稠林。大智流菩萨才辨而演法</p><p>第三十九卷</p><p>云雨自他之广德。小分未等于如来。于中。<a href=\"/remen/yinguo.html\" class=\"keylink\" target=\"_blank\">因果</a>相参。多喻校量不测(三禅天第七会阙文)</p><p>第四十卷(重会普光第八会说十一品经至四十三卷 十定品第二十七)</p><p>极果必由初信。是故重会法堂。普贤承命以宣扬。方定陈十定之胜用</p><p>第四十一卷</p><p>遍住国土三昧。爰及十种庄严。说菩萨<a href=\"/remen/zizai.html\" class=\"keylink\" target=\"_blank\">自在</a><a href=\"/remen/shentong.html\" class=\"keylink\" target=\"_blank\">神通</a>。显普贤无尽功德</p><p>第四十二卷</p><p>差别自在三昧起入之用无他分。四口而波涛心。流四辨而演说</p><p>第四十三卷</p><p>无碍大轮三昧。遍法界而为胜能。如天众王之化。类等觉而同妙觉</p><p>第四十四卷(十通品第二十八。十忍品第二十九)</p><p>卷舒自在辨才。辨十种之身。神通法喻。双明陈十忍之相</p><p>第四十五卷(阿僧祇品第三十。寿量品第三十一。菩萨住处品第三十二)</p><p>僧祇寿量。表佛德之不穷。<a href=\"/remen/ganying.html\" class=\"keylink\" target=\"_blank\">感应</a>随方。示菩萨之住处</p><p>第四十六卷(至四十七卷 不思议法品第三十三)</p><p>大众怀疑念请。未知德相云何。青莲纵辨以返酬。谈佛不思议之果法</p><p>第四十七卷</p><p>始终广大佛事。修乎解脱之门。高建勇健之法幢。宣畅圆音之远彻</p><p>第四十八卷(如来十身相海品第三十四。随好光明功德品第三十五)</p><p>十身相海与随好光明。皆显德用难思因深果远</p><p>第四十九卷(普贤行品第三十六)</p><p>普贤行品。一惑为百万障门。偈颂别明十行。参而不杂</p><p>第五十卷(至五十二卷 如来出现品第三十七)</p><p>如来出现。法喻多门。十身含纳而融通。一理济平而映彻</p><p>第五十一卷</p><p>口辨泻圆音之相。酬明智水之潜流。破微尘而出大经。剖凡心现圣智</p><p>第五十二卷</p><p>境行与成等正觉。转法轮及<a href=\"/remen/niepan.html\" class=\"keylink\" target=\"_blank\">涅槃</a>。亲近见闻不空。成金刚不坏之坚种</p><p>第五十三卷(三重普光第九会说一品经至五十九卷 离<a href=\"/remen/shijian.html\" class=\"keylink\" target=\"_blank\">世间</a>品第三十八)</p><p>菩萨处世不染。即离世间之品。现普慧云。兴于问端。普贤瓶泻以酬答</p><p>第五十四卷</p><p>始从十种欣慰。乃至无等住门。三百余段长文。以酬十行之相</p><p>第五十五卷</p><p>十种<a href=\"/remen/wuchang.html\" class=\"keylink\" target=\"_blank\">无常</a>之意。后彰自在等门。其中旨趣无边。述前回向之位</p><p>第五十六卷</p><p>首题十种无碍。至大师子吼之显文。颇有无数法门。广前十地之德</p><p>第五十七卷</p><p>断十种余习。后论胜进之心。广有三十三门。通明离垢之行等</p><p>第五十八卷</p><p>始从菩萨净施。下至降生十门。其中行愿而不穷。酬因果满之相矣</p><p>第五十九卷</p><p>降生母胎之八相。偈劝修持之。一心二千出离之行门。一部修成之分矣</p><p>第六十卷(祇洹重阁第十会说一品经至八十卷 入法界品第三十九)</p><p>如来不离逝多林中。入师子频申三昧。菩萨睹法界之神变。声闻皆聋盲而不知</p><p>第六十一卷</p><p>普贤以能开十句。如来展白毫一光。文殊徒从而南行。皆显定门之果德</p><p>第六十二卷</p><p>大圣诫善财。求友南行。访德云海云。与善住法门。幽奥而不测</p><p>第六十三卷</p><p>遇弥迦与解脱长者。证旋陀罗尼之妙门。后见海幢<a href=\"/remen/biqiu.html\" class=\"keylink\" target=\"_blank\">比丘</a>。睹身毛所现之胜事</p><p>第六十四卷</p><p>礼休舍瞿沙之友。才执手而游览十方。劝诣胜热之刀山。投火聚而获三昧</p><p>第六十五卷</p><p>始从慈行童女。后至明智<a href=\"/wenda/jushi/\" class=\"keylink\" target=\"_blank\">居士</a>。其四人善友。皆寄十行之法门</p><p>第六十六卷</p><p>宝髻普眼之长者。无厌大光之国王。不动谈<a href=\"/remen/lifo.html\" class=\"keylink\" target=\"_blank\">礼佛</a>之往因。法门含逆顺之深意</p><p>第六十七卷</p><p>遍行化六趣之形类。鬻香主五分之法门。无上胜将四拶以度人。师子尼处于座谈法</p><p>第六十八卷</p><p>婆须及观音菩萨。大天与安住地神善友。修回向之法门。婆珊云初地之圣位</p><p>第六十九卷</p><p>夜神普德。授游步解脱之教门。喜目身云。供多佛而势弥远</p><p>第七十卷</p><p>普救纵毫光一道。善财获清净三轮。问答明历事于多尊。远劫遇良友而开通</p><p>第七十一卷</p><p>寂静与守护城。为善财开解脱之门。一一并深广难思。重重皆结会今古</p><p>第七十二卷</p><p>开敷树华之友。说解脱名。太喜光明轮王。设法施之作场。夜神会修目之古事</p><p>第七十三卷</p><p>大愿法门。善财睹胜妙之邑。父王见佛。太子免刑戮之愆</p><p>第七十四卷</p><p>妙德灵神。主十种受生之藏。摩耶母腹。现三千神变之奇</p><p>第七十五卷</p><p>善财访于瞿波德神。示求友之诫。遇佛为姻之往事。同<a href=\"/remen/xiuxing.html\" class=\"keylink\" target=\"_blank\">修行</a>愿之胜缘</p><p>第七十六卷</p><p>摩耶为诸佛之母仪。愿处言行之典则。其众艺主光之善友。皆会缘入定之所由</p><p>第七十七卷</p><p>童子童女。诫善财事友百重法。慈氏慈念。偈赞令归于本师</p><p>第七十八卷</p><p>善财感遇而启言。<a href=\"/remen/mile.html\" class=\"keylink\" target=\"_blank\">弥勒</a>具德而能容。经有三百余段。显<a href=\"/remen/putixin.html\" class=\"keylink\" target=\"_blank\">菩提心</a>胜而功高</p><p>第七十九卷</p><p>善财入于阁门。见尘刹无边之劫事。法喻问答而退席。当成<a href=\"/remen/daoguo.html\" class=\"keylink\" target=\"_blank\">道果</a>而再期</p><p>第八十卷</p><p>文殊展手而如持。善财功证于极果。普贤摩顶而偈劝。慎勿疑于此经</p><p>大方广佛<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>中卷卷大意略叙竟</p><p>大永七年亥二月十八日写毕书写之志者。华严经者。一代根本法轮。直显如来之内证。依之一度触耳者。永离<a href=\"/remen/shengsi.html\" class=\"keylink\" target=\"_blank\">生死</a>之苦报。通玄居士者。华严之祖师。讲经之叶佛意。故从口放金色之光。云彼云此。不信不可有者也。然八十卷之大意。才拶尽掌中之纸墨。微妙之要术也。宪每日为顶戴之。不顾料纸之轻乏。励恶笔写之者也。愿者三宝冥众。哀愍纳受给快宪(四十七)</p></div>"
}]