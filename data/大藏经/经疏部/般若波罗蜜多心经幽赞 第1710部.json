[{
    "title": "般若波罗蜜多心经幽赞 第1710部",
    "author": "窥基大师",
    "html": "<div class=\"B1_text\"><p>第一卷第二卷</p><p><a href=\"/fojing/xinjing/\" class=\"keylink\" target=\"_blank\">般若波罗蜜多心经</a>幽赞 卷上</p><p>大乘 基撰</p><p>赞曰。今为有情结习所蔽。敬受邪教诽毁大乘。于空有经如言计着随印所解互生厌希。设希出要亲依善友由各迷方邪乱授学。惧广文海初不趣求。虽乐略经而不能了。于真俗谛竞说有<a href=\"/remen/wuxin.html\" class=\"keylink\" target=\"_blank\">无心</a>境法中递生取舍。令<a href=\"/remen/zhengfa.html\" class=\"keylink\" target=\"_blank\">正法</a>义真谬具分。信学有情皆获利乐。依先所授略赞中道。如<a href=\"/fojing/jieshenmijing/yuanwen.html\" class=\"keylink\" target=\"_blank\">解深密经</a>中佛依遍计所执。说一切法皆无<a href=\"/remen/zixing.html\" class=\"keylink\" target=\"_blank\">自性</a>无生无灭。本来<a href=\"/remen/niepan.html\" class=\"keylink\" target=\"_blank\">涅槃</a>相生胜义三无性已。时胜义生菩萨白佛言。<a href=\"/remen/shizun.html\" class=\"keylink\" target=\"_blank\">世尊</a>佛初唯为趣声闻者转<a href=\"/remen/sidi.html\" class=\"keylink\" target=\"_blank\">四谛</a>轮。虽甚希奇然未了义。是诸诤论安足处所。次复唯为趣大乘者转隐密轮。说一切法皆无自性无生无灭本来涅槃。虽更希奇犹未了义。亦诸诤论安足处所。今为发趣一切乘者转显了轮。无上无容是胜义中真了义教。非诸诤论安足处所。金光明经说此三法名转照持。轮摧破名。具遮表故。由诸有情迷法实相起造惑业沦<a href=\"/remen/shengsi.html\" class=\"keylink\" target=\"_blank\">生死</a>海。大圣法王证法自性善巧方便。应彼机宜离言法中以言显说。欲令随获中道实相。故有颂言</p><p>诸佛或说我或时说<a href=\"/remen/wuwo.html\" class=\"keylink\" target=\"_blank\">无我</a></p><p>诸法实相中无我无非我</p><p>余经复说。佛以一音演无边义。<a href=\"/remen/zhongsheng.html\" class=\"keylink\" target=\"_blank\">众生</a>随类各得解等。既犹天鼓应念发声。亦类末尼如求雨宝。应物虽设种种法门。智见纯和未生乖竞。佛涅槃后因彼大<a href=\"/remen/tianren.html\" class=\"keylink\" target=\"_blank\">天人</a>法纠纷初封著有。如有颂曰</p><p>应审观<a href=\"/\" class=\"keylink\" target=\"_blank\">佛教</a>圣谛说为依</p><p>如采沙中金择取其真实</p><p>圣龙猛等为除有执采集真教究畅空宗。如别颂曰</p><p>真性有为空如幻缘生故</p><p>无为无有实不起似空华</p><p>彼言。世俗可<a href=\"/remen/shuofa.html\" class=\"keylink\" target=\"_blank\">说法</a>有。依胜义谛一切皆空。虽此真空性非空有。寄诠胜义理皆性空。有情由是次生<a href=\"/remen/kongjian.html\" class=\"keylink\" target=\"_blank\">空见</a>。无著菩萨复请慈尊说中道教。双除二执。而说颂言</p><p>虚妄分别有于此二都无</p><p>此中唯有空于彼亦有此</p><p>故说一切法非空非不空</p><p>有无及有故是则契中道</p><p>彼言。世俗说我法有依胜义谛唯此二空。虽佛为破执空执有总相宣说诸法有空。或说诸法非空非有。名字性离空有双非。胜义寄诠有空有有。故慈尊说。有为无为名之为有。我及我所称之为无。非说有空法皆空有。观斯圣意空有无乖。法离智诠何空何有。对机遣病假说有空。后诸学徒随文起执。己之所解谓契中宗。他之所知将为谬说。今赞经义申其两端。妙理是非智者当了。<a href=\"/remen/banruo.html\" class=\"keylink\" target=\"_blank\">般若</a>波罗蜜多者大经之通名。<a href=\"/fojing/xinjing/yuanwen.html\" class=\"keylink\" target=\"_blank\">心经</a>者此经之别称。般若之心经也。三磨娑释依士为名。苏漫多声属主为目。虽此心经亦名般若。彼总此别故但名心。般若慧义。古释有三。一实相谓真理。二观照谓真慧。三文字谓真教。今释有五。第四眷属谓万行。第五境界谓诸法。福智俱修有空齐照。寻诠会旨究理解生。慧性慧资皆名般若。能除障习证法真理。众德之首万行之导。虽独名慧摄一切法。波罗者<a href=\"/remen/bian.html\" class=\"keylink\" target=\"_blank\">彼岸</a>义。古说有二。谓<a href=\"/remen/puti.html\" class=\"keylink\" target=\"_blank\">菩提</a>涅槃。今释有五。一所知。二教。三理。四行。五果。蜜多者离义到义。由行般若离诸障染。境尽有无解穷六藏。义洞真俗业备二因。觉满寂圆斯升彼岸。体用兼举故立此名。然所<a href=\"/remen/xiuxing.html\" class=\"keylink\" target=\"_blank\">修行</a>具七最胜。方可得名波罗蜜多。一住菩萨种姓。二依大<a href=\"/remen/putixin.html\" class=\"keylink\" target=\"_blank\">菩提心</a>。三悲愍有情。四具行事业。五<a href=\"/remen/wuxiang.html\" class=\"keylink\" target=\"_blank\">无相</a>智所摄。六<a href=\"/remen/huixiang.html\" class=\"keylink\" target=\"_blank\">回向</a>菩提。七不为<a href=\"/remen/erzhang.html\" class=\"keylink\" target=\"_blank\">二障</a>间杂。若行慧等一切善业。随阙此一非到彼岸。此在初劫名波罗蜜多。在第二劫名近波罗蜜多。在第三劫名大波罗蜜多。<a href=\"/remen/foguo.html\" class=\"keylink\" target=\"_blank\">佛果</a>位中更无异称。今包<a href=\"/remen/yinguo.html\" class=\"keylink\" target=\"_blank\">因果</a>故举通名。心者坚实妙最之称。大经随机义文俱广。<a href=\"/remen/shouchi.html\" class=\"keylink\" target=\"_blank\">受持</a>传习或生怯退。传法圣者录其坚实妙最之旨别出此经。三分二序故皆遗阙。甄综精微纂提纲迹。事虽万像统即色而为空。道纵千门贯无智而兼得。探广文之秘旨标贞心以为称。经者津妙理之格言。掖迷生之恒范。欲令随证或依或说般若贞实而说此经。故以心目。如瑜伽论水陆华等十地等经</p><p>经曰。观<a href=\"/remen/zizai.html\" class=\"keylink\" target=\"_blank\">自在</a>菩萨</p><p>赞曰。胜空者言今此经中略有二分。初观自在等破二执显二空。后菩提萨埵等叹二依得二利。大经云。佛告<a href=\"/remen/shelizi.html\" class=\"keylink\" target=\"_blank\">舍利子</a>。菩萨摩诃萨行般若波罗蜜多时。应如是观。实有菩萨不见有菩萨。不见菩萨名。菩萨自性空菩萨名空。故今标菩萨令彼不见。故破生执而说生空。如应者言。今此经中总有三分。初观自在等标上人修行劝示<a href=\"/remen/faxin.html\" class=\"keylink\" target=\"_blank\">发心</a>。次<a href=\"/remen/sheli.html\" class=\"keylink\" target=\"_blank\">舍利</a>子等陈机感者名述理垂喻。后菩提萨埵等彰依学之德叹获胜利。或初令练磨。次断除四处。后离苦圆证。练磨有三。今标菩萨先修行人劝示发心。初练磨也。谓闻菩提广大深远。若生退屈应练磨心。彼观自在昔初发意。具诸<a href=\"/remen/fannao.html\" class=\"keylink\" target=\"_blank\">烦恼</a>于无明壳建立胜心。舍身命财求佛<a href=\"/remen/zhihui.html\" class=\"keylink\" target=\"_blank\">智慧</a>。兴大勇猛已成等觉。我亦应尔励己增修。不应自轻而生退屈。观者察义。府救慧悲。自在者无滞义。拔济妙用。诸有殷净三业归依。必应所祈六通垂化。无暇危苦飞轮摧伏。作不请友为应病医。摄利难思名观自在。又观者照义。了空有慧。自在者纵任义。所得胜果。昔行<a href=\"/remen/liudu.html\" class=\"keylink\" target=\"_blank\">六度</a>今得果圆。慧观为先成十自在。一寿自在。能延促命。二心自在。生死无染。三财自在。能随乐现。由施所得。四业自在。唯作善事及劝他为。五生自在。随欲能往。由戒所得。六胜解自在。能随欲变。由忍所得。七愿自在。随观所乐成。由<a href=\"/remen/jingjin.html\" class=\"keylink\" target=\"_blank\">精进</a>所得。八神力自在。起最胜通。由定所得。九智自在随言音慧。十法自在。于契经等。由慧所得。位阶补处道成等觉。无幽不烛名观自在。但言观音词义俱失。菩提萨埵略言菩萨。菩提即般若萨埵谓方便。此二于有情能作一切利益安乐。又菩提者觉义。智所求果。萨埵者有情义。悲所度生。依弘誓语故名菩萨。又萨埵者勇猛义。求大菩提精勤勇猛故名菩萨。又修<a href=\"/remen/xingzhe.html\" class=\"keylink\" target=\"_blank\">行者</a>名为萨埵。求三菩提之有情者故名菩萨。有具悲智遍行慈愍。绍隆净刹府救秽方。机感相应故唯标此。或处上位诸具大心妙慧成就皆观自在。或指示此令瞩曰观。非住西方来游此者。彼大经中不别显故</p><p>经曰。行深般若波罗蜜多时</p><p>赞曰。胜空者言下破法执而说法空。大经次言。不见般若波罗蜜多。不见般若波罗蜜多名。般若自性空。般若名空故。如应者言。显由学慧方照性空。示先所修法。第二练磨心也。谓见菩萨万行难行。若生退屈应练磨心。我无始来为求世乐尚能备受无义众苦。况求菩提。为出生死度有情类生怯劣心。此深般若彼已修学。我亦应尔省己增修不应退屈。彼舍利子先发大心因施眼故退求小果。恐今更退劝示练磨。所言行者。胜空者言。若依世俗。欲证出世无分别智无倒观空。要学能遣一切所缘闻思慧等。学照空者即名为行。若依胜义。由无所得无分别故都无所行是名为行。无垢称说。不行是菩提无忆念故。大经亦言。不见行不见不行无自性故。今言行者。都无所行是名为行。非有行义。或有密取余义释言。若无所行无所不行是则为行。若有所行有所不行非为行也。复有异释。动念攀缘为生死根非为行也。惩心绝虑为出世本是名为行。如应者言。譬如幻士而有所作。虽无实作非无似者。待<a href=\"/remen/yinyuan1.html\" class=\"keylink\" target=\"_blank\">因缘</a>闻信学证说曾无暂舍。然无分别不见行相是谓行义。非都无行。以病说除非除法故。若本无法可行可除。即愚法者称已成觉。说有迷悟深自毁伤。翳花体空可不资疗。翳既非有如何假除。翳既不除初无真眼。由何胜义照花体空。若无所行无所不行。有情无明无所不明。应从无始一切皆明。其先未明今明谁也。便同异道无所不为。背理乖宗何成觉慧。若绝攀虑即是真行。应无想等皆真圣道。徒设受持厌舍造修。可谛思惟疾除邪谬。今言行者。虽行而不见行。非无行义。由此经说不见行不见不行。假有所行实无行故。不尔唯应说不见行。复言不见不行有何诠理。是故定应如后所说。然佛果德殊胜无边。非广大修无由<a href=\"/remen/zhengde.html\" class=\"keylink\" target=\"_blank\">证得</a>。故依此义而说行者。要具大乘二种种姓。能于五位渐次修行。二种姓者。一本性住种姓。谓住本识能生无漏本性功能。二习所成种姓。谓闻正法等熏习所起。云何应知有本性住种姓依之修习大菩提因。若性乐施好赞劝他。无罪事中应时为说。他债不狂受寄无差。大财宝中心无耽着。若性成就软品恶业不极损他。作恶速悔常行慈爱。知恩报恩。凡所规求不以非法。乐修福业轻罪重怖。见闻受苦过于自身。善事好同恶法乐远。于诸僮仆尝无苦言。于德有德恒生赞仰。若被他害无反报心。他来谏谢速能纳受终不结恨不久怀怨。若性翘勤夙兴晚寐。凡事勇决乐为究竟。大义<a href=\"/remen/wuwei.html\" class=\"keylink\" target=\"_blank\">无畏</a>不自轻蔑。若于法义性审思惟。好乐寂静爱慕出离。所作无忘于怨慈愍。若性总慧凡学易成。离恶事中有力思择。性不能起上烦恼缠造无间业断善根等。设生恶趣便能速出亦不受于猛利大苦。虽受微苦发增上厌于苦有情深生悲愍。若见有此施等粗相缠盖轻微粗重薄[苟*苟]。应知定有菩提本性。然由未遇真实善友为说菩提。虽遇为说颠倒执学方便慢缓善根未熟故处生死。若入五位所修无边胜善法种名习所得。五位者何。一资粮位。从初发起大菩提心。乃至始修四寻思观住四十心皆此位摄。一信等十心。一信二精进.三念.四慧.五定.六施亦名不退.七戒.八护.九愿.十回向。二十住。一发心.二治地.三修行.四生贵.五方便.六正心.七不退.八童真.九法王子.十灌顶。三十行。一<a href=\"/remen/huanxi.html\" class=\"keylink\" target=\"_blank\">欢喜</a>.二<a href=\"/remen/154932.html\" class=\"keylink\" target=\"_blank\">饶益</a>.三无恚.四无尽.五离痴.六善现.七无著.八尊重.九善法.十真实。四十回向。一救护众生.二不怀.三等一切佛.四至一切处.五无尽<a href=\"/remen/gongde.html\" class=\"keylink\" target=\"_blank\">功德</a>藏.六随顺平等善根.七随顺等观一切众生.八如相.九无缚无著.十法界无量。二加行位。从资粮后四种等持。一明得定。二明增定。三印顺定。四无间定。三通达位。从四定后初地初心真相见道。四修习位。从见道后至金刚定十地<a href=\"/remen/xiudao.html\" class=\"keylink\" target=\"_blank\">修道</a>。十地者。一极喜。二离垢。三发光。四焰慧。五极难胜。六现前。七远行。八不动。九善慧。十法云。五究竟位。金刚定后<a href=\"/remen/jietuo.html\" class=\"keylink\" target=\"_blank\">解脱</a>道中三种<a href=\"/remen/foshen.html\" class=\"keylink\" target=\"_blank\">佛身</a>。四妙圆寂。<a href=\"/remen/yuanman.html\" class=\"keylink\" target=\"_blank\">圆满</a>佛果。虽知五位云何修行。诸修行者欲证菩提作大利乐。要先发起大菩提心方兴正行譬如大海初有一滴能为诸宝作所住处。最初发心亦复如是。五乘善法皆因此生。又如世界初始渐起即为荷负诸众生因。此心亦尔。能为五趣无量种类荷负依止。又如空界无不含容。大菩提心亦复如是。遍空有为皆厌离故。如空菩提皆求证故。尽空众生皆深念故。此初发心虽为下劣一念福聚尚说难尽。况经多劫发心修行利乐功德。因何发心。一者见闻佛等神力。二者闻说菩萨藏教。三者见闻<a href=\"/remen/fofa.html\" class=\"keylink\" target=\"_blank\">佛法</a>将灭。念言法住能灭大苦。四者末劫多见众生痴无惭愧悭嫉忧苦恶行放逸<a href=\"/remen/xiedai.html\" class=\"keylink\" target=\"_blank\">懈怠</a>不信。念言浊世多起如是恶烦恼时。我当发心令余学我起菩提愿。由此便发大菩提心。将欲发心先具十胜德起三妙观。十胜德者。亲近善友。<a href=\"/remen/gongyang.html\" class=\"keylink\" target=\"_blank\">供养</a>诸佛。修集善根。志求胜法。心常柔和。遭苦能忍。慈悲淳厚。深心平等。信乐大乘。求佛智慧。三妙观者。一厌离有为。谓观生死恶趣无暇等众苦逼迫。自身之中<a href=\"/remen/wuyun.html\" class=\"keylink\" target=\"_blank\">五蕴</a>四大能生恶业。九孔常流臭秽不净。三十六物之所集起。无量烦恼烧煮身心。如沫如泡念念迁流。痴覆造业六趣<a href=\"/remen/lunhui.html\" class=\"keylink\" target=\"_blank\">轮回</a>。谛审思惟深心厌舍。二求菩提。谓观佛果相好<a href=\"/remen/zhuangyan.html\" class=\"keylink\" target=\"_blank\">庄严</a>。法身本净。具戒等蕴力无畏等无量胜法。成二妙智慈愍众生。开导愚迷令行正路。诸有情类遇皆除恼。见是功德修集希求。三念众生。谓观众生痴爱所惑受大剧苦。不信因果造恶业因。厌舍正法信受邪道。四流所流七漏所漏。虽畏众苦还为恶业。而常自作忧悲苦恼。爱别离苦见已还爱。怨憎会苦觉已弥怨。为欲起业生苦无厌。求乐犯戒。怀忧纵逸作无间业。顽蔽无惭谤毁大乘痴执生慢。虽怀聪敏具断善根。妄自贡高常无改悔。生八无暇匮法无修。虽闻不持翻习邪业。得世妙果谓证涅槃。受彼乐终还生恶趣。见是等辈深心悲慜。次应发心如是发愿。愿我决定当证无上正等菩提。能作有情一切义利。或随意乐诸佛之名如释迦佛初发希愿。如有颂言</p><p>于三无数劫逆次逢胜观</p><p>然灯宝髻佛初释迦牟尼</p><p>无著菩萨由此说言</p><p>清净增上力坚固心胜进</p><p>名菩萨初修无数三大劫</p><p>先起信精进念定慧根除伏障染。次发大愿常逢善友以为胜缘。虽遇恶友方便俎坏终不弃舍大菩提心。所修善法运运增长以不退屈而为策发。齐是名为最初修行。依如上说初发心已即名趣入无上菩提。预在大乘诸菩萨数于生死海作出限量。勇猛定当速登彼岸。次应修行。此有二种。一略。二广。略复有三。一境。二行。三所得果。犹昔不知真妄境界。起烦恼等因受众苦。今正翻彼故亦有三。由此最初应审观境。既知<a href=\"/remen/shane.html\" class=\"keylink\" target=\"_blank\">善恶</a>修断行成。因行既圆果德便证。诸佛圣教虽复无边。说修行门不过三种。故修行者应依此学。云何名为所观境界。谓初观察从缘所生一切色心诸心所等似空花相诳惑愚夫名依他起。愚夫不了于斯妄执为我为法喻实空花性相都无名计所执。依他起上我法本空。由观此空所显真理譬若<a href=\"/remen/xukong.html\" class=\"keylink\" target=\"_blank\">虚空</a>名圆成实。诸所知法不越有无无法体无。但可总说名计所执。横遍计心之所执故。有法体有理应分别。诸有为法名依他起。缘生事故。一切无为名圆成实。法本理故。或有漏法名依他起。性颠倒故。诸无漏法名圆成实。非颠倒故。知境界已应修正行。一因闻所成。二因思所成。三因修所成。此三虽通<a href=\"/remen/fuhui.html\" class=\"keylink\" target=\"_blank\">福慧</a>二种一切功德。然行根本甚深纲要。胜义易入应时无等。离诸过者遍观详审<a href=\"/remen/weishi.html\" class=\"keylink\" target=\"_blank\">唯识</a>为最。渐悟顿悟小乘大乘无不依说此深理。故<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>说</p><p>心如工画师画种种<a href=\"/remen/wuyin.html\" class=\"keylink\" target=\"_blank\">五阴</a></p><p>一切<a href=\"/remen/shijian.html\" class=\"keylink\" target=\"_blank\">世间</a>中无法而不造</p><p>如心佛亦尔如佛众生然</p><p>心佛及众生此三无差别</p><p>诸佛悉了知一切从心转</p><p>若能如是解是人见真佛</p><p>身亦非是心心亦非是身</p><p>起一切作用自在未曾有</p><p>若人欲求知三世一切佛</p><p>应当如是观心造诸如来</p><p>智度论说。菩萨复作是念。<a href=\"/remen/sanjie.html\" class=\"keylink\" target=\"_blank\">三界</a>所有皆心所作。以随心所念皆悉得见。以心见佛以心作佛。心即是<a href=\"/remen/foxin.html\" class=\"keylink\" target=\"_blank\">佛心</a>即我身。心不自知亦不自见。若取心相悉皆无智。心亦虚妄。皆从无明出。因是心相即入诸法实相。故唯识观最为第一。识者心也。由心集起彩画为主。独立唯名摄所余法。唯言为遮所执我法离心而有。识言为表因缘法性皆不离心。显法离心决定非有名为唯识。非谓一切唯一<a href=\"/remen/shixin.html\" class=\"keylink\" target=\"_blank\">识心</a>更无余物。善友恶友诸果诸因理事真俗皆不无故。计所执性唯虚妄识。依他起性唯世俗识。圆成实性唯胜义识。是故诸法皆不离心。如有颂言</p><p>鬼傍生人天各随其所应</p><p>等事心异故许义非真实</p><p>于过去事等梦像二影中</p><p>虽所缘非实而境相成就</p><p>此等处处说唯有心。恐厌文繁故略应止。今详圣教所说唯识。虽无量种不过五重。一遣虚存实。观遍计所执唯虚妄起都无体用。应正遣除。观依他圆成诸法体实二智境界。应存为有。如有颂言</p><p>名事互为客其性应寻思</p><p>于二亦当推唯量及唯假</p><p>实智观无义唯有分别三</p><p>彼无故此无是则入三性</p><p>遣者空观对破有执。存者有观对遣空执。今观空有而遣有空。有空若无亦无空有。以彼空有相待观成纯有纯空谁之空有。故欲证入离言法性。皆须依此方便而入。非谓空有皆即决定。证真观位非有非空。法无分别。难思议故。说要观空方证真者。谓即观彼遍计所执我法空故入于真性。真体非空。此唯识言既遮所执。若执实有诸识可唯。既是所执亦应除遣。诸处所言一切唯识.二谛.三性.三无性.三解脱门.三无生忍.四悉檀.四嗢拖南.四寻思.四如实智.五忍观等。皆此观摄。二舍滥留纯。虽观事理皆不离识然。此内识有境有心。心起必托境界生故。但识言唯不言唯境。识唯内有境亦通外。恐滥外故但言唯识。又诸愚夫迷执于境。起烦恼业生死沉沦。不解观心勤求出离。哀愍彼故说唯识言。令自观心解脱生死。非谓内境如外都无。由境有滥舍不称唯。心体既纯留说唯识。故契经说。心<a href=\"/remen/yishi.html\" class=\"keylink\" target=\"_blank\">意识</a>所缘皆非离自性。故我说一切唯有识无余。余经复说三界<a href=\"/remen/weixin.html\" class=\"keylink\" target=\"_blank\">唯心</a>。制一处等皆此观摄。三摄末归本。心内所取境界显然。内能取心作用亦尔。此之二法俱依识有。离识体本末法必无。三十颂言</p><p>由假说我法有种种相转</p><p>彼依识所变此能变唯三</p><p>成唯识说变。谓识体转似二分。相见俱依自证起故。解深密说。诸识所缘唯识所现。摄相见末归识本故。所说理事真俗观等多皆此观四隐劣显胜。心及心所俱能变现。但说唯心非唯心所。心王体胜。所劣依王。隐劣不彰唯显胜法。故慈氏说</p><p>许心似二现如是似贪等</p><p>或似于信等无别染善法</p><p>无垢称言随心垢净等。皆此观摄。五遣相证性。识言所表具有理事。事为相用遣而不取。理为性体应求作证。故有颂言</p><p>于绳起蛇觉见绳了义无</p><p>证见彼分时知如蛇智乱</p><p>余经说。心自性清净。诸法贤圣皆即真如。依他相识根本性故。又说。一谛.一乘.一依.<a href=\"/remen/foxing.html\" class=\"keylink\" target=\"_blank\">佛性</a>.法身.如来藏.空.真如.无相.不生不灭.<a href=\"/remen/buerfamen.html\" class=\"keylink\" target=\"_blank\">不二法门</a>.无诸分别.离言观等。皆此观摄。如是所说空有.境心.用体.所王.事理五种从粗至细展转相推唯识妙理。总摄一切。以<a href=\"/remen/wensixiu.html\" class=\"keylink\" target=\"_blank\">闻思修</a>所成妙慧而为观体。明了简择。非生得善。若欲界观唯有闻思。<a href=\"/remen/sejie.html\" class=\"keylink\" target=\"_blank\">色界</a>观中通闻<a href=\"/remen/xiuhui.html\" class=\"keylink\" target=\"_blank\">修慧</a>。<a href=\"/remen/wusejie.html\" class=\"keylink\" target=\"_blank\">无色界</a>观但修无余。无漏观修。义通前二。此诸唯识从初发意四十心中。听闻思惟但深信解。随所遇境。依教思量令彼观心渐渐增胜。未能修位观二取空。虽少入修犹非正胜。于加行位四等持中起四寻思。审观所取若名若义自性差别假有实无。起如实智于能取识遍知非有故。圣慈尊教授颂言</p><p>菩萨于定位观影唯是心</p><p>义想既灭除审观唯自想</p><p>如是住内心知所取非有</p><p>次能取亦无后触无所得</p><p>此位菩萨虽得修观。犹带相故未能证实。通达位中无分别智于所缘境都无所得。理智既冥心境玄会。有空之相时不现前唯识真理方名证得。故本颂言</p><p>若时于所缘智都无所得</p><p>尔时住唯识离二取相故</p><p>证真识已起后得智方证俗识。厚严经言</p><p>非不见真如而能了诸行</p><p>皆如幻事等虽有而非真</p><p>至此位中名达法界。住极喜地生如来家。自知不久成无上觉。于修习位修有差别。初四地中真俗唯识各各别证。于第五地方少合观。然极用功未常任运。至第七地观真俗识虽得长时而有加行。八地已上无勉励修。任运空中起有胜行。至究竟位虽更不修念念具能缘真俗识。所修有二。一现行。二种子。于初二位有漏三慧皆通二修。种修无漏。通达位中无漏修慧。通现种修。有漏唯种。在修习位七地已前有漏无漏皆具三慧。通现种修。八地已上有漏唯种。无漏三慧。通现种修。于究竟位有漏皆舍。虽唯无漏然具现种。所言修者。令观种现展转增胜生长圆满。有自在者下亦修上。未自在者不能上修。此唯识修总摄诸行。诸行皆依唯识修故。此略修行果相云何。有漏修者能感世间一切妙果。无漏修者永灭诸障得大菩提。穷尽未来广生饶益。此说别得。若互相资容得一切。说略修已。云何广修。此亦有三。一所学处。二修学法。三能修学。最初应知所学之处。次应依彼如是而学。然后方成能修学者。故三皆是菩萨行摄。初所学处略有五种。一所化处。谓应了知三乘不定阿颠底迦种姓差别。如应成熟。二利行处。若纯自利如为已乐求财受用。为悭法故追访受持。为生天乐持戒修行。求有染果供养<a href=\"/remen/sanbao.html\" class=\"keylink\" target=\"_blank\">三宝</a>。为贪利誉自说己德令他脱难还自摄受。耽定味等舍利有情。若纯利他如以邪见修行施等。以无因见缺行说法。此等纯利皆应除断。无罪二利应善勤修。三真实义处。谓于如所有性。尽所有性。世间所成。道理所成。二障净智所行真实等。随应修断。四威力处。谓<a href=\"/remen/shentong.html\" class=\"keylink\" target=\"_blank\">神通</a>威力。六到彼岸能断悭等。乃至与当来果善法威力。为利有情堪忍大苦。四生信委八相现化。逆胎盲等遇皆饶益等俱生威力。法界有情处时<a href=\"/remen/faqi.html\" class=\"keylink\" target=\"_blank\">法器</a>普能了知。神通化境遍无边界等共不共威力。知此五力应正勤修成自佛法。五菩提处。谓智断等一切功德。应遍了达希当果证。如是五处最先应达所化机宜。方应发起利他胜行。次知实义可断可修。于威力门修成自利。后于果位无上菩提爱乐希求精勤<a href=\"/remen/xiuzheng.html\" class=\"keylink\" target=\"_blank\">修证</a>。知学处已次应修学。修学法者。初于三宝功德。佛菩萨威力。诸真实义。无倒因果。应得义利。得此方便。善言善说契经等中。净信胜解决定喜乐。次应求法。当于一切佛法内论因论声论医论工论。应正勤求。应云何求。于佛正法应住猛利爱重求闻。设为听闻一句善法。路犹铁地尚欢喜入。何况欲闻多善言义。虽爱自身及诸资什。比爱正法非为譬喻。无足无倦深信柔和。心直见直爱德爱法。往法师所无诘难心。唯作妙宝.慧眼.智明.胜果.无罪.悦意之想。深生敬重无高慢心。不作坏戒.卑族.丑陋.拙文.鄙句.异意之想。唯为求善非显己德。不为名利而求正法。应时殷重恭敬听闻。勿起损害顺求过心。于其自身亦不轻蔑。唯为求解。专精属耳扫涤摄持。何义故求。于内明处为自修习利悟于他。于因明处为伏邪论安立正道。于声明处为令信乐典语众生深生敬等。于医方明处为息众病安乐众生。于工业明处为以少力多集珍财广生饶益。要于此五次第勤求。无障智生资粮速满。次应为他宣说正法。说五明处随应利乐。云何而说。谓应安住<a href=\"/remen/rufa.html\" class=\"keylink\" target=\"_blank\">如法</a>威仪。不为无病处高坐等而说正法。诸佛菩萨敬重法故。令他于法极珍敬故。应无间说。勿作师拳。随众所欣次第标释无悭吝想名随顺说。于有怨者应住慈心。于行恶者住利益心。于有乐放逸有苦下劣者。应住利益哀愍之心。不起嫉妒自赞毁他。不希名利恭敬赞叹而为说法。次应修行。于佛所制有罪三业善能远离。所闻事业无倒修行。独居闲静思所闻法。无间殷重观察称量。未知求知。已知勿忘。未达推佛不生诽谤。恐无慧目直心强信。善知密意异说无动。于离言境专注系心。离诸戏论无扰乱想。修奢摩他毗钵舍那。次应教授。应观于彼心根意乐。随宜为说处中之行。令其舍弃增上慢等。次应教诫。应遮有罪开许无罪。诸现行事暂行犯者如法谏诲。若有数犯。起无染异亲善意乐呵摈令忆。下犯权时。上犯永摈。勿令犯者多摄非福。能正行者慈爱称叹。谦冲晓喻令喜增修。次安三业。先以财物饶益有情。令听所说奉教行故。于有痴者当行爱语。令其摄受瞻察正理。拔出不善劝安善处。于正事业应共修行。令所化生无他说故。次修波罗蜜多。施即舍位无贪三业。凡行<a href=\"/remen/bushi.html\" class=\"keylink\" target=\"_blank\">布施</a>。若唯令乐不作善利。或非利乐俱不应与。若唯善利而非安乐。或俱利乐皆应施与。若希财物恣彼所须。规诸断心应随自在。若求刀等为自他害。非己财物。媒媾他人。食等有虫。无义乐具。杀害物法。邪作天祀。水陆众生损杀处所。怨希仇隟。病冀非宜。馋嗜数求。愁忧规损。抑夺卑物。乐恶求位。夺施施他。卒暴损余。自违学处。怨亲等所生分别心。许胜与劣。许多与少。或怀异意。生愤浊心。施已称杨说恩。向彼撩掷所舍。邪厌恶求。妄兴邪施。执为善净。他之所引。怖自贫穷。余残及秽与<a href=\"/remen/chujia.html\" class=\"keylink\" target=\"_blank\">出家</a>者。曾不告白窃施非法。不合仪物持以惠舍。数求还往亲附摄属。依世名誉。求报恩果。规余敬叹。意劣限量。初少诳与后便倾败。乖离属己。自怠策他。不依来者次第均给。心不悦净。后生悔恼。求真与假。先未运心。不应其时乖仪散乱。蚩[朕-月+口]轻弄令生愧[(赤*皮)/心]见。来嚬默研求不与。外道觅过求佛正法。炫卖秘藏业未成法。此等有过皆不应为。与上相违一切应作。财宝若乏应思来者。一是安乐非贫苦类。二是危苦无依怙等。揆己财足俱应遂愿。少应善遣安乐来求。知有怀悭或先贫乏。寄之树福。方便导利言。无损费仍为饶益。我有珍财随汝取施。慎勿令彼求者空还。我若施时。汝应<a href=\"/remen/suixi.html\" class=\"keylink\" target=\"_blank\">随喜</a>令怀悦意施种渐生。见来求相知乐应与。若有矫诈欺诳乞求。掩过勿伤称满其愿。令无羞愧欢喜而往。有初欺诳后始觉知。勿举勿诃但生悲愍。彼误于我起此愆违。我怀喜心令彼无罪。若无财宝随己所能。如法经求令施无阙。于佛正法巧妙宣扬。令诸有情随应习施。见常惠舍应教数求策施者心。勿令鲜阙恶供朋党不敬忘念。知余有法应求转施。或书写与。若见余无更写无力。当应思审我非悭所蔽别碍胜须耶。若有悭碍即应施与。由施痴痖尚应无吝。况令阙乏妙智资粮。若无悭碍但为胜须。思施彼时为灭烦恼。为念生类。为满智因。观无烦恼。见若不施增智资粮。当丰巧慧。亦为爱念此及余生。若施彼时便唯念此。如是不施非违净戒。善设轨仪晓喻发遣。若畜财宝。为作净故心应奉施诸佛菩萨。虽畜宝财犹住圣种。恒思此福令常增长。如佛菩萨所寄护持。若观施时不称正理。应言贤首此是他物不许施汝。慰喻发遣。或持余财恭敬倍施。令知施者非悭故然。知此经等或非己物。于有怨苦德恩有情。应行慈悲喜舍而施。若有四障不能惠舍。应起四智而对除之。一有财宝心不乐施。应思由先曾未串习。今不强舍后更增背。故力励修生<a href=\"/remen/juewu.html\" class=\"keylink\" target=\"_blank\">觉悟</a>智。二财鲜阙心不乐施。思此匮乏障施因缘。应起悲心。自受贫苦。见施利益生忍苦智。三财悦意心不乐施。思此耽着虚妄颠倒。应觉能生当来众苦。故力励舍生知倒智。四虽行施唯欣世果。当疾通达是邪果见。应观诸行皆不坚牢离散速尽。不生欣乐唯求菩提生不坚智。应居闲静起淳厚信。数数缘念多妙财宝。以意解力施诸众生。故少用功生无量福。于所宝爱能自开舍。设艰辛得亦勿悭吝。<a href=\"/remen/xinxing1.html\" class=\"keylink\" target=\"_blank\">信心</a>恭敬自手应时不损自他。而行惠舍。此有三种。与净妙物广修财施。拔除恐怖修无畏施。劝修善业而行法施。速疾而与不作稽留。非彼疾望如速舍者。随有即施非积方舍。于彼谦下无竞无慢。戒即受学净戒三业。凡修净戒。正受净意犯已还净敬念无犯。正受有犯。观他起愧。净意有犯自顾生惭。故能护戒。还净敬念。由前二故离诸恶作。初二后一能不毁戒。犯已还净能还速出。即妙无量饶益大果胜利净戒。在家出家俱修三种。一<a href=\"/remen/lvyi.html\" class=\"keylink\" target=\"_blank\">律仪</a>戒。谓即七众所受律仪。住出家者舍轮王位如弃秽草。不希天欲。况余财位。尚厌胜果。况卑贱事。勤更修余。非戒为足。离恶言念。设起速悔。渐为拘捡正理言念。闻难行事心不惊怯恕己勤修。不伺他非常察己过。见诸凶暴悲心摄受。害触无恚勿行呵摈。有过悔除誓更勿犯。少欲喜足堪忍众苦。不掉不躁威仪寂静。离矫诳等诸邪命法。二摄善法戒。谓<a href=\"/remen/shoujie.html\" class=\"keylink\" target=\"_blank\">受戒</a>后为大菩提所集善法。依戒独处起闻思修。尊所敬事病所慈愍。说施善哉。德施赞叹。于善随喜。诸善回向发愿供养。精勤护戒。饮食知量密护根门。初后夜中常生觉寤。亲依善友勿顾身财。于恶法中皆不忍受。善知因果乃至舍障。便能渐次住十度中。三饶益有情戒。于诸有情无倒事业皆为助伴。病者供侍。盲者启导聋者撝义。哑者晓像。迷示遇途。疲施安息。缺支者惠以荷乘。愚骇者诲以胜慧除彼缠等。解他胜蔑劝断悭恶。教获珍财令信圣教尽结离苦。守恩思报见赞善来。欢慰吐诚谈谑设座。随答名利等增非劣。怖者救护。忧者开解。恒备资财随求即与。初为依御后方济给。若自匮乏巡觅与之。有众同用自无隐费。数数应行教授教诫。除无利行余随他转。非诃违犯终不恼他。亦不轻诮令生愧[赤*皮]。不彰他屈。不自贡高。不极亲近。非不亲近。亦不非时亲近于彼。不毁他爱不赞他憎。非情交者不吐实诚。不屡希求不乖先诺。是名无量大功德藏。若诸菩萨先于菩提发弘愿已欲勤修学。于能开授如法请受。时彼菩萨令求受者生殷重心专念长养。为正开授。若无授者。于佛像前如法自受。此后数思菩萨应作。非所应作听闻解释契经本母。若虽聪慧广说乃至谤菩萨藏不应从受。不信谤毁亦勿开示。如住净戒具大功德。彼诽谤者亦成大罪。言见未舍终不免离。非唯他劝及为胜他。自慧思择起坚固受。有四他胜处法。一为名利恭敬自赞毁他。二从求财法悭吝不与。三害恼归谢不舍怨结。四谤菩萨藏乐宣像法自信随他。犯此不堪增长净意摄大资粮。相似菩萨非真菩萨。略由二缘舍此净戒。一舍无上菩提大愿。二上品缠犯他胜处。下中缠犯不舍净戒。数犯四种都无惭愧。乐犯为德名上缠犯。非一暂行即名为舍。若无二缘。虽转余生净戒不舍。余生忘失虽数更受觉寤戒念。非新受得。住此戒者于佛法僧及安造处。应日日中随应供养。下礼一拜。少赞四句。极生一信随念实德。无令空度恭敬策勤。勿生大欲厌舍名利。敬侍耆德依理酬对。赴如法请。受无染施。舍无染法。于性遮罪应等护持。若为利他随应现起。应住正命。三业寂静。毁厌生死欲欣涅槃。恶声称誉自护清雪。陈谢侵犯不酬嗔弄。无染管御。时量倚眠离爱谈谑。卑下求法断除五盖。不毁二乘。善究菩萨藏方学声闻藏。精闲佛法方习外论。上聪敏者于日日中二分学内一分学外。犹如辛味而习近之。法可信爱方以利乐。闻如理法励意往听。巧依文义敬叹法师。乃至现通能正引摄。如是一切若心狂乱重苦所逼。未受净戒及住十地皆无违犯。与上相违当知有犯。若上缠犯。或三或多解诸乘者如法悔灭。悔已更受。下中缠犯对一发露。现前若无可对灭者。净意自誓更勿重犯。由此于犯还出还净。依此修习得三满业。一行满。由无缺犯三业清净。二意满。为法出家求大菩提。乃至不为当来异熟。三因满。昔行妙业今得胜果复能修善。岂非安乐。与此相违衰损危苦。为持净戒舍大财位。乃至命终无少缺犯。恒不放逸亦不误犯。由此生生常获五利。一为十方诸佛护念。二舍命时住大欢喜。三持戒者常为亲友。四功德藏成就圆满。五生常得戒戒成其性。为住其心成就佛法利有情故专精勿犯。忍即于境所有无嗔精进审慧。此有三种。一耐怨害忍。谓遇他害应作是思。此我先业。今若不忍更作苦因。便非爱己成自缚害。又自他身性皆行苦。彼无知故增害我身。我既有知宁增彼苦。声闻自利尚不苦他。我既利他应忍他害。作此思已应修五想。一念彼于我无始长时或为亲属或为我友。应舍怨害住亲善想。二念托众缘唯行。唯法都无有我。谁为怨害。应舍有情住唯法想。三念彼生长自性<a href=\"/remen/wuchang.html\" class=\"keylink\" target=\"_blank\">无常</a>。我极报怨不过断命。谁有智者于彼身命生死法中而欲更杀。尚不应起染浊之心。况复加害。应舍常坚住无常想。四念衰盛者皆为三苦恒所随逐。我今于彼应设方便令永舍离。何容更苦。应断有乐住有苦想。五念求菩提本为生类。应与义利摄受为亲。何容今者返加怨害。应舍于他住摄受想。自无愤勃不报他怨。亦不随眠流注相续。故于怨害皆能忍受。二安受苦忍。若逄事苦应作是思。我从无始愚痴过失。为求诸欲尚受众苦。况求菩提成大事业。纵经百千俱胝大苦亦应忍受。况小苦哉。若于一切四事什物鲜弊稽侮不生忧恼。世法衰毁乃至病死。住四威仪。为摄受法。正毁形貌。着坏色衣。自兢摄。行乞求。弃非法财。绝淫欲乐。修善。利益。如法。勤劬。皆能忍受。精进匪懈求大菩提离异染心勿生退转。三谛察法忍。于三宝等串习净智善安胜解故。于羸劣卑贱有情。自居尊贵臣隶等所。怨亲中等皆能忍受。众前屏处昼夜往来。乃至疾卧三业修习。于有损恼由忍故离。于有所求由忍故与。恒作饶益先后无异。非一益已舍而不益。怨所速谢。怨谢速受。勿令于己生疲极心。不堪忍所起上惭愧。审观由忍现世安乐。能除不善引安乐因<a href=\"/remen/linzhong.html\" class=\"keylink\" target=\"_blank\">临终</a>不悔。后生善趣无怨无仇。证无上觉。亦见不忍所有苦果。自作教他赞励庆慰。精进即是修善品时勇悍三业。此略有三。一加行精进。谓修善前心生勇悍先擐誓甲。我今为脱一有情苦。以千大劫等一日夜或复过此百千倍数。常处<a href=\"/remen/diyu.html\" class=\"keylink\" target=\"_blank\">地狱</a>方证菩提。我之勇悍亦无退屈。何况所经时短苦薄。于此能起少分信解尚长无量大菩提因。何况成就。故修善位无少怯劣。二摄善精进。谓此能引能满众行。一切分别烦恼异论苦触不动。殷重乃至离慢而行。世尊恒时称赞精进。故能满善疾证菩提。三饶益有情精进。谓即前说利乐有情种种策励。如是远离身资什想。尽众同分无间无废。平等通达功德相应。不缓不急无倒修习。能令染法不生断灭。亦令白法新生广大。三业净三慧增。无舍无退无下无倒勤勇而行。有势有勤有勇坚猛不舍善轭。猛利乐欲等修无倦。如灭头燃疾断烦恼。法随法行。护己利他静虑即是闻思为先心一境性。此有三种。一现法乐住静虑。谓离分别惛掉爱相。能生轻安寂静等持。二引发神通静虑。谓能引住神通等持。三饶益有情静虑。谓为利乐所有等持。由依静虑能成咒术息灾厄。除众病致甘雨拔怖畏。施财位与饮食。谏诲放逸造应作事。神通记说教诫变现。乃至放光息除众苦。亦能永断一切重障。慧即于境如理简择此有三种。一于所知随觉真慧。谓于无我真胜义中平等明觉。二于五明三聚妙慧。谓摄受此能速圆满智资粮觉。三作有情诸义利慧。谓助伴等俱行妙觉。学内明处净慧为依。示现愚痴教导放逸赞励怯弱庆慰勤修。次修四摄事。一者布施。如上已讫。二者爱语。常说悦意谛实如法引义之语。远离嚬蹙含笑。先言命进问安。随宜慰喻。见有昌盛而不自知觉善法增而申庆悦。说佛法教恒为胜益。于己怨仇起清净意。于极痴者誓除疑惑。于真<a href=\"/remen/futian.html\" class=\"keylink\" target=\"_blank\">福田</a>谄诳恶行。都无嫌恨修难行爱语。欲除障盖为说先作。心调善者为说谛法。多放逸者诲令出离。有疑惑者谈说决择。依四净语起八圣语。三者利行。由爱语故先示正理。随所觉处悲无染心劝导调伏安处建立。能令获得现利财位后利出家俱利离欲轻安解脱。习近恶友未植善根。着大财位深极放逸。外道僻执邪见诽谤。常起八缠十恶业者。于此一切皆能开解起大悲心。虽受大苦心无劳倦倍生欢喜。虽处财位最胜第一。而自卑屈如仆如奴如旃荼罗如孝子等。无染无伪真实哀怜。慈愍之心永不退转。四者同事。以此义利若劝他学亦自修学。教他知已所修同事。善根坚固不生退转。令作是念。此所教我定有利乐。彼自行故。不尔便言。汝自不善。何能教我。汝且于他咨受此事。次供养三宝。一于对现前佛设利罗及制多等所亲面供养。二于余三世十方佛制多等作佛等想修不现前供养。三现对前时复作是念。一佛制多等法性即三世十方诸佛制多等法性。故我今者现前供养一佛制多等。即是供养三世十方佛制多等。修现前不现前供养。若佛灭后造一或多佛制多等而为供养。当获无量大福德果。受大梵福无数大劫不堕恶趣。亦满无上菩提资粮。四于如是所唯自供养。五若起悲心以随力物施贫苦等。愿彼安乐令他供养。六或俱供养。七以花香等敬问<a href=\"/remen/libai.html\" class=\"keylink\" target=\"_blank\">礼拜</a>。乃至以珍宝等修财敬供养。八即以财敬长时多妙乃至净心回向菩提修广大供养。九不以轻慢矫诈放逸不净物等。修无染供养。自力集财从他求得。发愿想化为百千身恭敬礼拜。一一<a href=\"/remen/huashen.html\" class=\"keylink\" target=\"_blank\">化身</a>出百千手持散花香。出百千声歌赞实德。复出百千妙庄严具而为供养。于赡部洲乃至十方所有供养普生随喜。虽少用功而兴无边广大供养。应起<a href=\"/remen/shanxin.html\" class=\"keylink\" target=\"_blank\">善心</a>真欢喜心精勤修学。十若有须臾修四无量。乃至少时信忍离言真如法性。起无分别住无相心。即为守护菩萨净戒乃至修行四摄事等。修正行供养应念。此为最上胜妙。过前供养百千万倍不可比喻。修供养时应念。如来是大福田具大恩德。有情中尊极难遇。独出众义依止。于法于僧供养思念随应亦尔。当获大果。说不能尽。次应亲近善友。戒无穿缺.多闻.修证.哀愍.无畏.堪忍.无倦.言词辨了.名善友相。求施利乐.于此正知.有力善权.饶益不舍.大悲无傥.名为善友所作不虚威仪圆满.言行敦肃.无矫.无嫉.俭畜随舍.是名善友可为依信。谏举.令忆.教授.教诫.能为说法.是名善友于所化生为善友事。有病无病爱敬供侍。翘问迎礼修和敬业。四事什物不阙应时诣敬承事问听无动。名为亲近。次修无量。法界有情总为三类。一无苦无乐。二有苦。三有乐。于此三类慈悲喜舍。于其十方初有情类欲求乐者。作有情解无倒与乐。名有情缘慈。作唯法想假说有情。名法缘慈。复于诸法离分别想。名<a href=\"/remen/wuyuan.html\" class=\"keylink\" target=\"_blank\">无缘</a>慈。于有苦者欲拔苦故修有情缘悲。于有乐者助彼喜故修有情缘喜。于无苦无乐者起离痴想。于有苦者起离嗔想。于有乐者起离贪想。平等欲令离诸惑故名有情缘舍。余并同前。三无量中。初共外道。次共二乘。后唯菩萨。初三安乐。后一利益。次修惭愧。若有应作而不随之。随不应作。于[雨/复]己恶。己可悔事随逐不舍。应顾内身羞耻非法遵崇贤圣宝重善法修起于惭。外顾世轨羞耻恶名轻侮凶顽拒惮恶法修起于愧。次修坚力。禁制染心勿随惑转。虽遭大苦修行无苦。怖畏无动勇猛思择坚持自性。次观世间命浊有情浊烦恼浊见浊及以劫浊厌离怜愍。见器成坏修无常想。观自内身六界集起假立名性。而不坚执。年德耆尊迎敬问礼。如父母想。二俱相似讯慰谈论。如兄弟想。俱卑劣者慈爱劝修。如男女想。处尊见卑终不戾[怡-台+发]。纵怀资给摄受随顺。若识不识有病无病贵贱贫富。一切等心为友为朋。无怨无隙。设有违犯终不斥讳。勿令须臾住不安乐。离十四垢藏隐六方。远四恶朋摄四善友。分财平等。他物不规。审观财宝称直买卖。彼若不解无枉豪厘。次修四依。唯求于义不依饰文。起敬爱故。唯依于法不依说者。心住理故。唯依了义经不依不了义经。无疑虑故。唯依于智不依于识。证决定故。以要言之。四无碍解乃至四妙总持三十二相业乃至一切种妙智。皆是菩萨正所应学。以身语意普为有情于一切时欢喜无变。不损恼他。唯见功德真实寂静。心善决定不悕异熟等。修一切种皆令现行。不净观等乃至三十七种菩提分法。菩萨虽与二乘别修而不作证。皆如经说。次应修愿。总发一种摄一切愿。谓摄受正法。复有三愿。一于生生得正法智。二无厌心为众生说。三舍身命财护持正法。复有四愿。一未离苦者速离。二未得乐者疾得。三未发心断恶修善者发心断恶修善。四未<a href=\"/remen/chengfo.html\" class=\"keylink\" target=\"_blank\">成佛</a>者早得成佛。复有五愿。一者发心最初愿得无上菩提。二者受生愿。愿生善趣随顺饶益。三者所<a href=\"/remen/xingyuan.html\" class=\"keylink\" target=\"_blank\">行愿</a>。愿正思择修诸善业。四者正愿。愿摄一切菩萨功德若总若别所有正愿。五者大愿。此有十种。愿当获得上妙供具供养诸佛。愿护正法传持不断。愿如诸佛八相现化。愿行一切菩萨正行。愿普成熟一切有情。愿诸世界皆能示现。愿能净修一切佛土。愿诸菩萨同趣大乘。愿所修行皆不虚弃。愿当速证无上菩提。欲令所修果广大故修一一行皆发此愿。如上所说一切愿行四十心中通所修法。位别修者。初发心住学十种法。供养佛.赞菩萨.护众生心.亲近贤明.赞不退法.修佛功德.愿生佛前.修习<a href=\"/remen/sanmei.html\" class=\"keylink\" target=\"_blank\">三昧</a>.赞离生死.为苦归依。亦修十力。如是余位各有二十别所修法。广如经说。然此位中多修散行。少亦<a href=\"/foxue/changshi/153408.html\" class=\"keylink\" target=\"_blank\">修定</a>未以制伏。将入加行位。前方便中先修三三摩地。诸法有二。谓有非有。有为无为名之为有。我及我所名为非有。于妄生死依他有为可厌逆故。修无愿三摩地。于真涅槃圆成无为正愿乐故。修无相三摩地。于我我所遍计所执非有事中无愿无无愿故。修空三摩地。此若但言空无愿相。通有无漏三慧定散。言三摩地。通有无漏。唯修非散。言解脱门。唯是无漏。亦修非散。此位所修准义应悉。次修四种法嗢拖南。欲令有情清净故说。一观诸行皆是无常。有生灭故。二观无常皆悉是苦。具逼迫故。<a href=\"/remen/sanguan.html\" class=\"keylink\" target=\"_blank\">三观</a>涅槃性相寂静。离苦缚故。四观诸法皆都无我。无主宰故。修方便已。次于加行煗顶二位修四寻思。忍世第一法修四如实智。即修空相修自利已。通修五无量起利他善巧。为饶益故初观六十四种有情。依处受化次观十方世界差别。有情在彼染净可得次观善等诸法类异。即此有情有堪任势力修解脱苦者次观五十五种所调伏差别。要由善巧令得解脱次观随应调伏方便。于加行位修二利。已于初地中以无漏观证达理事。名真相见。无少散修。如略行中已略解相。从此位后于十地中修十胜行断十重障证十真如。十胜行者。谓前施等六到彼岸。又加方便愿力智度。一切妙行皆此十摄。方便善巧有十二种。悲心顾恋。了知诸行。欣佛妙智。乐处生死。轮回不染。炽然精进。此六为内。令以少善感无量果。令以少力摄大善根。憎圣教者除其恚恼。处中住者令其趣入。已趣入者令其成熟。已成熟者令得解脱。此六为外。如是十二总束为二。一回向。二拔济。愿有五种。此总为二。一求菩提。二行利乐。力有十种。总摄为二。一思择。二修习智。证诸法安立净智。此亦有二。一受用法乐。二成熟有情。于前所说施等诸行。十地所修过前增胜。谓总求身及支节等以无染心而随彼欲。若求为过。宁以百千身命布施终不遂彼。施意若净。现利众生有乞身支。魔等兴恼。痴狂心乱。皆不应与。若愍食吐等活命众生。应数吐食等而行布施。一切有恩未喻亲属。虽已晓喻求者凶残害等。妻孥将为仆隶。皆不应施。与上相违应行惠舍。宁犯性罪自堕地狱。终不令他逆业成就。审起思惟心非不善。深生惭愧怜愍杀之。暴恶宰官方便黜废。劫守盗财夺废随还。无属继心求非梵行。方便随许令种善根。出家菩萨皆不应尔。为拔他难起虚诳语。令离恶朋说离间语。遮越正略出粗恶语。引摄机宜行杂秽语。由此便生无量功德。或现神通示诸恶趣怖之令见永离不善。若无信等问事不答。示相现通令怖信等。行楚利行令得利益。若遭苦迫能无异想证谛察忍。勇悍无倦。能住殊胜甚难思度十力种姓所有等持。命终不舍还生欲界。能起胜义平等遍满将正已觉。由此能知诸法无我。调伏方便。境界无碍。于摄事中或有隐己功德威力是他同事而不显现。或化怖畏生狗等中非他同事而自显现。所作善根犹可摇动为令坚住实现同事。若行放逸二种俱非。于供养中由于佛等得平等故具足珍宝。或以神通化为无量珍宝众具。乃至礼拜持散赞扬十方三宝真行供养。修无量中得有情平等。证俗真故作证修习。即悲无量亦名大悲。缘微细苦。长时修习。猛利发起。极清净故。修此心时即修一切菩萨悲心。悲意乐净。故于诸有情获极亲厚爱念恩德无厌代受有堪能心。声闻已得菩提究竟。深远厌心不如菩萨悲前行心。由此熏修无少内外而不能舍。乃至妙慧无不能入。菩萨菩提由悲建立。故于生死堪忍众苦。又于十地各有别修。谓初布施乃至第十神通作业。此等随应皆十行摄。唯说十度不增减者。颂曰</p><p>障富贵善趣不舍诸有情</p><p>于失德减增令趣入解脱</p><p>障施等诸善无尽亦无间</p><p>所作善决定受用法成熟</p><p>十种障者。随修十度十地所断俱生无明。又有十障。谓异生性乃至诸法未自在障。十真如者。一遍行。由此能得自他平等。二最胜。由此遍修同出离行。三胜流。由此求法不顾身命。四无摄受。由此乃至法爱亦皆转灭。五类无别。由此得十意乐平等净心。六无染净。由此能知缘起无染无净。七种种无别。由此知法无相不行契经等种种<a href=\"/remen/faxiang.html\" class=\"keylink\" target=\"_blank\">法相</a>中。八相土自在所依。由此圆满证无生法忍不见染净一法增减。九智自在所依。由此圆满证无碍解。十业自在所依。随欲化为利乐事故。一切菩萨应以四相修前诸行。一者善修。皆悉决定委悉恒常无罪修作。二者善巧。令获义利修莹律仪所受当满应机说法。三者饶益。能以利乐别总随与。四者回向。三门积集去来今世所有善根一切摄取以淳一味妙净信心回求菩提不悕余果。应以七相怜愍有情。非怖畏彼.如理劝授.无厌倦心.不待他请.无所悕望.遭害不舍.平等无限.如是一切名所学法。三世菩萨勤修此等。曾当现证无上菩提更无增减。诸出家者离摄亲属。弃世业务。能行梵行。舍证圆满。住净戒中出言减信。诸在家者无是众德。诚大尊高真胜殊胜</p><p>般若波罗蜜多心经幽赞卷上</p><p>般若波罗蜜多心经幽赞 卷下</p><p>大乘 基撰</p><p>知所学法如是修已。何相名成能修学者。种行具修成十二住。总摄一切菩萨皆尽。此后方得无上菩提第十三住成圆满果。颂曰</p><p>种姓胜解行极喜增上戒</p><p>增上心三慧无相有功用</p><p>无相无功用及以无碍解</p><p>最上菩萨住最极如来住</p><p>一种姓住。犹未发趣无上菩提。于余住中唯有因转。相如前说。二胜解行住。从初发心乃至初地。由前修相于自住中虽已得净为得净故而修正行。起分别慧励意修作。成苦迟通行勉励说法。随力亦能现正觉等利益安乐。于前诸行或未普学。诸相未成。意乐未净。三极欢喜住。即是初地。如前白品并十大愿皆现圆满。由此转名净胜意乐。超过异生地证正性离生。生如来家成佛真子。绍隆佛种得诸平等。离诸诤害获实证净。知于菩提我已邻近。证二空理成二妙智。生大欢喜行十法净修住。谓信.慈悲.惠舍.无倦.知诸论.解世间.修惭愧.坚力持.供养诸佛。于九住法专精求趣。多为轮王王此洲界。调伏悭垢。乃至愿我恒处最尊为有情依作诸义利。或乐精进净信出家。瞬息须臾证百三摩地。以净天眼于诸佛国见百如来。变化住持皆能解了。神力能动百佛世界。身亦能往放大光明普令他见。化为百类利百有情。若欲留身得百劫住。见前后际各百劫事。证百法门。化为百身。身皆能现百菩萨眷属。四增上戒住。即第二地。由前住中十意乐住净得入此住。性戒具足。少邪业道诸恶犯戒亦不现行。况中上品。能善了知业道因果。自及劝他行诸净业。于有情苦得大哀愍如实观照。广见诸佛善根清净。多为轮王王四天下。止息犯戒。一切威力过前十倍。五增上心住。即第三地。由前作意解了通达。复由十净心得入此住。能通达诸行有情大菩提。亦正推求脱苦方便诸烦恼缠无障碍智。净法界中无分别慧。辨此智见胜三摩地。于菩萨藏精进多闻。不惜身命舍诸所爱。无有师长不誓承事。教誓皆行。身誓受苦。但闻一颂胜得大千充满妙宝。闻佛一句法能引正等觉净菩萨行。胜得释梵护世等果。设有告言。我有一句法能引正等觉净菩萨行。汝若能投大火坑者。当为汝说。菩萨欢喜踊跃言能。正使火坑等三千界。为闻法故我从梵天尚能投入。况小火坑。为求佛法尚应久处大地狱中。况余小苦。闻已便能法随法行。能引住世间静虑等至等。复还弃舍随愿受生。多作释天帝化他令断欲贪。威力过前百千之数。六觉分相应增上慧住。即第四地。由前求多闻成十法明得入此住。得十成熟智。修菩提分法能断萨迦耶见等一切执着。离诃毁业修赞美业。心转调柔功德隆盛。安住寻求修治地业。圆满意乐胜解界性。圣教怨敌不能倾动。多作苏夜摩天王化除萨迦耶见。威力过前俱胝之数。七诸谛相应增上慧住。即第五地。由前十平等清净意乐得入此住。以十方便观察诸谛。正毁诸行悲愍有情。摄受资粮勤修正愿念慧行等。皆得增长离异作意。以诸方便成熟有情。一切工巧皆能引发。多作珊都使多天王化舍一切内外邪法。八缘起相应增上慧住。即第六地。由前十种法平等性得入此住。觉悟缘起生解脱门。一切邪想皆不能动。为益有情摄受生死。智.悲.随逐无所著智.般若波罗蜜多住现前。证得无量胜三摩地。意乐不坏余不能夺。多作妙化天王化除一切增上慢等。威力过前百千俱胝之数。九有功用无相住。即第七地。由前十种妙方便慧所引世间进道胜行得入此住。达佛境界无间缺修。一一<a href=\"/remen/shana.html\" class=\"keylink\" target=\"_blank\">刹那</a>证十度等菩提分法。有加行行一切圆满极。净住前导犹名有染工巧智满超二乘三摩地境。念念能入灭尽定能现菩萨甚希奇业。多作他化自在天王能授二乘现观方便。威力过前俱胝百千之数。十无功用无相住。即第八地。由前十种入一切法第一义智得入此住。以前所修四如实智。今得清净成无生忍。断四灾患爱甚深住。蒙诸如来觉悟劝导授与无量引发门智神通事业。悟入无量分身妙智得十自在。随受胜利。多作初静虑天王。创入此住第一刹那。所有福智一切威力。过前诸住所得一倍。第二刹那过前二倍。至十地满运运增长。说不能尽。十一无碍解住。即第九地。由前于甚深住不生喜足。复于智殊胜性爱乐随入。起智加行宣说诸法。说法所作皆如实知。成大法师具无碍解。多作第二静虑天王。十二最上成满菩萨住。即第十地。前无碍解遍清净已堪为法王受法灌顶。得离垢等无量等持作佛所作。得一切佛相称法座身诸眷属。得大光明证利有情佛事妙智逮得无量解脱陀罗尼门神通大念等无数功德。多作过色究竟大自在天王。<a href=\"/remen/pusadao.html\" class=\"keylink\" target=\"_blank\">菩萨道</a>满资粮周备。从佛大云堪领广大微妙法雨。自如大云同现等觉。普雨法雨殄息尘埃。令善稼穑生长成熟。此一一住所断所修所证功德非余住无。依各圆满故别建立。胜解行住趣无相修。所作狭小有缺不定。次后六住获无相修。所作广大无缺决定。后之四住圆证清净领受修果。所作无量。胜解行住信等第六心。信生不退不断善根。十住第七心居位不退不作二乘。至极喜住所证不退永无忘失。至无功用无相住修行不退。任运进修皆求种智广行利乐。故留诸惑助愿受生。由此不说断烦恼相。生有五种。一除灾生。由愿自在为大鱼等济诸饥乏。为大医药救诸疾病。为大善巧善和诤斗。为大国王如法息苦。为大天神断邪见行。为火为水为乘为船为种种物息除灾患。二随类生。愿自在力于傍生等恶类中生彼所行恶而自不行。彼不<a href=\"/remen/xingshan.html\" class=\"keylink\" target=\"_blank\">行善</a>而自行之。如入酒肆能立其志。入诸淫舍示欲之过。为说正法除彼过失。三大势生。禀性生时寿量形色族姓贵富最为殊胜。能除众生轻慢等过。四增上生。受十王果自在化导随所应生。五最后生。此生资粮已极圆满。如慈氏等生<a href=\"/remen/poluomen.html\" class=\"keylink\" target=\"_blank\">婆罗门</a>大国师家。如释迦等生刹帝利大国王家。能现等觉作诸佛事。复以四相摄受有情。一者顿普。初发心位普顿摄受一切有情。皆为眷属随力饶益。二者增上。若为家主。劝识恩惠<a href=\"/remen/xiaoyang.html\" class=\"keylink\" target=\"_blank\">孝养</a>父母。妻子等所随时愍给。仆隶等所终不逼切而能堪忍。病等瞻疗爱语慰喻犹如自身。不生贱想。若为国王。不行刀杖以法理化财利饶益。依本土田而自食用不行侵掠。视诸众生如父如子。所言诚谛不行欺诈。劝舍诸恶教修诸善。三者摄取。平等无傥不希名利秉事。徒众等无染摄受于自义利。正教修习。非邪加行而陷逗之。四者随时。诸有情类下中上品。长短少时方堪净故随应成熟而行摄受。此十三住七地所摄。一种姓地。二胜解行地。三净胜意乐地。此之三地即初三住。四行正行地。即次六住。五决定地。即第十住。堕在第三决定中故。六决定行地。即第十一住。七倒究竟地。即第十二第十三住。因果二中皆究竟故。此前所说诸菩萨行。虽有无量不过四种。一波罗蜜多行。则六十度。二菩提分行。三十七品四寻思等一切妙行。三神通行。即六神通。四成熟有情行。即所调伏界调伏方便界无量。如上所说若所学处.若所学法.若能修学.皆菩萨行。勇猛炽然依前修学不见行相。是名为行。此所行法云何名深。胜空者言。妙理玄邈不可思议。二乘不能晓。凡夫所不测。故名为深。如应者言。<a href=\"/remen/zhendi.html\" class=\"keylink\" target=\"_blank\">真谛</a>智境超言议道。非喻所喻微妙难知。备三无上具七大性。体业利乐一切殊胜。白法溟海妙宝泉池。非大菩提为法界主无由相称。故所修学皆名为深。应勤趣证。或此一切诸菩萨行真如实相难可圆证。智慧观照难可获得。诠教文字难可悟说。万行眷属难可成就。有空境界难可通达。以慧为首余性或资皆名般若。故并名深。云何名时。胜空者言。若依世俗。信学修证求照达空。若依胜义。悟法体空修行般若。事绪究竟总名为时。如应者言。无上菩提广大深远。非少积因可能证获。于前所说十二住中。若日夜等时分算数。一一住中经多俱胝百千大劫。或过是数方证方满。若以大劫超过一切算数之量。总经于三无数大劫方得证满。经初无数大劫于一行中修一行。故证极喜住。经第二无数大劫于一行中修一切行。证无功用无相住。以意乐净决定勇猛。后经第三无数大劫一切行中修一切行。证如来住。此常精进非不尔者。若上勇猛如翘足等。或有能转众多中劫或多大劫。决定无转无数大劫。故知因位决定经三无数大劫修行圆满方证菩提。五种彼岸皆能到故。此意即说修五般若三劫分位。或随自心变作分限事绪究竟总立时名。若达空时唯正智证。既修学位通摄所余。独觉利根尚经百劫。况求作佛无多劫因</p><p>经曰。照见五蕴等皆空</p><p>赞曰。此显由行甚深般若得正慧眼。达空名照。谓色受等诸有为法。皆有三世.内外.粗细.劣胜.近远。积聚名蕴。此五。谓色.受.想.行.识。等言等取处等诸法。胜空者言。前破能观执显能观空。今破所观执显所观空。若痴所蔽迷胜义理。于蕴等中妄执为有。如处梦者见境现前。若正了知胜义谛理。不生执着。如梦觉位了境非有。故行般若便照性空。如应者言。虽修一切皆行般若。证真遣妄由慧照空。故此偏说。此中空言即三无性。谓计所执本体非有相无自性。所以称空。诸依他起。色如聚沫。受喻浮泡。想同阳焰。行类芭蕉。识犹幻事。无如所执自然生性。故亦名空。圆成实性因观所执空无方证。或无如彼所执真性。故真胜义亦名为空。据实三性非空非不空。对破有执总密说空。非后二性都无名空。说一切空是佛密意。于有及无总说空故。如世尊说</p><p>相生胜义无自性如是我皆已显示</p><p>若不知佛此密意失坏正道不能往</p><p>又此空者即真如理。性非空有因空所显。遮执为有故假名空。愚夫不知执五蕴等定离真有。起相分别。今推归本体即真如。事离于理无别性故。由此经言。一切有情皆如来藏。一切法等皆即真如。说有相事则无相空。令诸有情断诸相缚。眼类有五。一肉眼。非定所生大造净色。二天眼。因定所起大造净色。三慧眼。照理空智。四<a href=\"/remen/fayan.html\" class=\"keylink\" target=\"_blank\">法眼</a>。达教有慧。五佛眼。前四觉满总得佛名。今在因位慧眼达空明了瞩观。故名照见。然此空性资粮位中听闻思惟。多唯信解。在加行位方纯修观。虽皆名照犹带相故而未证真。住十地中起无漏观。通达真理方实照空。至如来位照见圆满。知离言境假名为空。虽此空言通空我法。逗舍利子唯说法空。<a href=\"/remen/wozhi.html\" class=\"keylink\" target=\"_blank\">我执</a>久亡不假空故。或复我执依法执生。但观法空我随空故。此所说空虽体无异。而依事显亦有差别。如大经中或说十六。谓内空.外空.内外空.大空.空空.胜义空.有为空.无为空.毕竟空.无际空.无散空.本性空.相空.一切法空.无性空.无性自性空或说十七。加无所得空。或说十八。又加自性空。或说十九。别加所缘增上及互无空。或说二十。于十八中离无散空为散空.无变异空。离相空为自相空.共相空。释初颂曰</p><p>能食及所食此依身所住</p><p>能见此如理所求二谛空</p><p>为常益有情为不舍生死</p><p>为善无穷尽故观此为空</p><p>为种姓清净为得诸相好</p><p>为净诸佛法故菩萨观空</p><p>补特伽罗法实性俱非有</p><p>此无性有性故别立二空</p><p>经曰。度一切苦厄</p><p>赞曰。胜空者言。此上略说破二执显二空能度众苦。既照性空离诸分别。如蛾出[雨/虫]永离缠裹。便度苦厄疾证涅槃。虽依胜义无度无得。随世俗中有度有得。如应者言。由照性空能越生死显先修益。第三练磨心也。谓观转依深妙难证。若生退屈应练磨心。世间有情行粗施等。于命终位尚招胜果。况我今修无障妙善。当来不证度苦转依。如彼行慧已度苦厄。舍粗重依得无粗重。我亦应尔。励已增修不应自轻而生退屈。度者越也脱也。苦谓三界有情及处。即业烦恼所生所起。理实有漏无非是苦。此略有三。诸有漏法性堕迁流逼迫不安。皆名行苦。世间诸乐必归坏尽缘合缠忧。俱名坏苦。性已逼迫更增楚切。难忍重生皆名苦苦。此苦即厄灾难义故。苦或八苦。住胎出胎俱受逼迫。众苦根本名生苦。时分朽坏名老苦。大种衰变名病苦。<a href=\"/remen/shouming.html\" class=\"keylink\" target=\"_blank\">寿命</a>衰没名死苦。不爱现前名怨憎会苦。所爱乖离名爱别离苦。所希不遂名求不得苦。诸有漏行名略摄一切五取蕴苦。厄谓八难及诸危怖小三灾等。由未照空。境相拘缚心起分别。发烦恼业五趣苦生。既见三种无性为空。或照蕴等即真如空。分别不生。恶果随灭。故诸苦厄皆能越度。如有颂言</p><p>相缚缚众生亦由粗重缚</p><p>善双修<a href=\"/remen/zhiguan.html\" class=\"keylink\" target=\"_blank\">止观</a>方乃俱解脱</p><p>据实照空亦度惑业。体宽现果唯说度苦。即此空相资粮位中闻思等照。初十心位第六心后信心不退。不断善根便永伏度极重苦厄。故经颂言</p><p>若有成世间增上品<a href=\"/remen/zhengjian.html\" class=\"keylink\" target=\"_blank\">正见</a></p><p>虽经历千生终不堕恶道</p><p>至十住中第四住后粗无明等皆始不行。方能伏度恶趣苦厄。生贵住说除灭烦恼永尽无余。舍离生死能出三界。缘起经说。外道异生诸行。皆以四愚为缘。内法异生若放逸者福不动行。三愚为缘。不放逸者所有诸行。我不说以无明为缘。故知此后伏离恶趣一切苦厄。第七住后更不退位伏离二乘所应苦厄。至通达位初证真空后能永度三恶趣八处无暇贫疾等种一切苦厄。或有亦能永离三界分段苦厄怖烦恼故。有八地后方离此厄。七地已前留烦恼故。第十地终照空圆满。一切有漏种子永除。变易死等苦厄皆尽。至如来位利乐众生。或时示现非实如是。此观自在犹未成佛由照空故当必皆除。劝示发心言度一切</p><p>经曰。舍利子</p><p>赞曰。胜空者言。生由法立。法即生因。此广生空。法空后显。如应者言。下陈机感者名。述理垂喻。示彼胜行除四处也。义段有三。初舍利子等。总告彰空。次是故等。别结所空。后以无所得故。释成空理。梵云舍利。唐曰春鹙。由母辨才指喻为号。显彼所生故复称子。母因能论子假为名。树正摧邪少闻多解。昔杨知见最初悟入。今演性空呼而垂喻。唯说胜教以统法显是理皆空。独告上人以摄机即时众咸告。彼虽秉告而未悟空。先劝练磨方除四处</p><p>经曰。色不异空空不异色色即是空空即是色</p><p>赞曰。谓四大种及此所造。即十色处及法处色。性皆变现总立色名。胜空者言。下广法空。大经说言。所以者何。色自性空。不由空故色空非色。色不离空。空不离色。色即是空。空即是色。此破二种执。色不异空空不异色者。破执世俗所取色外别有真空。不悟真空执着诸色妄增惑业轮<a href=\"/remen/zhuansheng.html\" class=\"keylink\" target=\"_blank\">转生</a>死。今显由翳所见花色目病故然。非异空有故。依胜义色不异空如圣教说。因缘生法我说空故。色即是空空即是色者。破愚夫执要色无位方始有空。于色于空种种分别。今显依胜义色本性空。迷悟位殊义彰空色。如何色灭方乃见空。如翳见花自性非有。岂要花灭彼始成空。故于色空勿生封执。应除倒见究竟涅槃。由此二句经作是言。色自性空非色灭空。如应者言。若依胜义诸法皆空都无有者。初虽可尔理未必然。真俗相形俗无真灭。色空相待色灭空亡。故非本来色体空也。胜空者言。据实此空非空不空。翻迷对色悟说色空。非此空言即定为空。空亦空故。如应者言。若因缘色自本都无。应诸愚夫先来智者。是则凡圣互是圣凡。自处师资实为谁迷。胜空者言。烦恼成觉分。生死即涅槃。尘劳之俦为如来种。诸众生等本来寂灭。岂非愚夫先即智者。如应者言。若许色事有异空理。可舍色迷而求空悟。既空本色。智即为愚。求智舍愚岂非颠倒。且厌生死求趣涅槃。苦乐不殊。求之何用。愚夫生死已得涅槃。圣者更求极成邪妄。胜空者言。俗事迷悟求圣去凡。真理色空何成取舍。如应者言。若许事别亦说即空。俱胜义中自成[金*矛]楯。应未悟者知色即空。其已悟者不悟空色。精勤圣者可愍可伤。懈怠愚夫可欣可乐。如世尊言。云何菩萨随顺会通方便善巧波罗蜜多。若诸有情于佛所说空性经典。谓一切法皆无自性皆无有事无生无灭皆如幻梦。于是等法不能解了。菩萨为彼如理会通。应告彼言。此经不说一切诸法都无所有。但说诸法所言自性都无所有。故说诸法皆无自性。虽有一切所言说事依止彼故诸言说转。然彼所说可说自性。据胜义谛非其自性。故说诸法皆无所有。彼一切法所言自性理既从本都无所有。当何所生当何所灭。故说诸法无生无灭。又如幻梦非如显现如实是有。亦非一切幻梦形质都无所有。如是诸法非如愚夫言说串习势力所现如实是有。亦非一切诸法胜义离言自性都无所有。由此悟入一切诸法非有非无。犹如幻梦其性无二。故说诸法皆如幻梦。如是菩萨普于一切诸法法界。不取少分不舍少分。不作损减不作增益。无所失坏。若法实有知为实有。若法实无知为实无。如是开示是名菩萨随顺会通方便善巧。此经意说。一切愚夫如言所执实有可说诸法自性。如实幻梦皆无自性。都无有事无生无灭。非无圣智真俗谛境离言法性。非如幻梦形质亦体都无名无性等。达所执无名悟非有。达圣境有名悟非无。故言菩萨不取少分不舍少分无知为无有知为有。若依胜义法体都空无少有者。作此会通便非善巧。称悟非无不舍少分。亦徒施设乃为损减失坏正理。由此故知。此经意破先执色有故说色空。空者无也。非法性空。愚夫所执当情色相本性非有。若执非空及色灭无方成空体。既成二倒。故应双遣显色事理非如所执。勿起妄情生颠倒见。妄情既断所执色亡。故断依他遣计所执。如翳既灭不见空花。二乘外道执实作用因缘生法性都非有。故圣说言。因缘生法我说皆空。非谓依他如幻之色亦皆空也。故有颂言</p><p>虚妄分别性由此义得成</p><p>非实有全无许灭解脱故</p><p>圣教又说。诸法不自生亦不从他生。亦不从共生非不从二生。虽无所执作用因缘。而有功能缘可得故。此若无者应无俗谛。俗谛无故真谛亦无。依谁由谁而得解脱。或此空者即法性空。若执遍计所执诸色及依他色定异真有。真俗定别极成迷乱。今显二色性即空如无相无为非诠智境。应舍二执求趣真空。故摄归空双除妄见。法性之色体即真相。不异即空。此复何惑。圣说二谛各有浅深。彼互相形皆有真俗。有俗俗俗。有俗俗真。有真真真。有真真俗。即俗真俗。真亦俗真。有俗有真俗无真灭。既非无色而独有空。亦非色空定不异即。故真空与色非异非不异。非即非不即。今遮定异等唯说不异即。此不异即言亦非不异即。辩中边说</p><p>无二有无故非有亦非无</p><p>非异亦非一是说为空相</p><p>今说色空互相显者。令义增明破疑执故。前说观自在教练磨心。今说色空等令除四处。一者二乘作意狭劣欣厌不乐利他。二者于大乘中颠倒推求及起疑惑。三者于闻思等言我能然种种法执。四者现前安立骨琐色等乃至菩提执着分别。今说色等不异即空。令舍二乘劣作意等得无分别出世行成</p><p>经曰。受想行识等亦复如是</p><p>赞曰。恐彼疑执唯色不异空。唯色体即空余法不尔故。以受等亦例同色。能领纳境起苦乐舍名受。能取于境有相.无相.小.大.无量.无少所有分齐名想。思造善恶无记分位及余心所等迁流名行。心意识三皆能了别并通名识。谓四识住及能住识。如色而领。如领而知。如知而作。如作而了。故色受等如是次第。然由世执我事有五。谓我身具.我受用.我言说.我造作.我自体。今显是蕴唯法功能。无实自性非我我所故。唯说五不减不增。愚夫不知为破我执于非蕴中假说为蕴。遂执为有。故今对破并说为空。二十论云。说无有情我。但有法因故。等者。等取下处界等五种善巧。然大经言。色空乃至菩提亦空。设有一法过涅槃者。我亦说为如幻如化。故此等言通摄一切。胜空如应二皆准释。大经次言。受想行识自性空。不由空故。乃至广说。受想行识即是空。空即是受想行识何以故。此但有名谓为菩提。谓之为空。此但有名谓之为色受想行识</p><p>经曰。舍利子是诸法空相不生不灭不垢不净不增不减</p><p>赞曰。前告法体空。今告法义空。是诸法者。指前对空色受等法。本无今有名生。暂有还无名灭。障染名垢。翻此名净。相广名增。翻此名减。胜空者言。依世俗谛。许色等有。可有生等。依胜义谛。色等本空。如何空中更有生等。故生灭等空相皆无。如应者言。遍计所执及依他上自然生法本性空无。法性色等体即空理。皆无如彼二乘等执生等位别。故说空相不生灭等。又若有执有为迁流定有生灭。无为在缠出缠位别实有垢净。未证真位及证真已有为无为互有增减。如是定执皆所执故体相都无。宁如彼执有为生灭.无为垢净.通二增减。如见阳焰执为实水。此水本空何有生等。非无阳焰似水生等。又设难言。若摄归性依他色等皆即空如。彼有生灭此亦应尔。今义答言。如太空中色虽生灭而空相无。如是依他虽有生灭真空不尔。复有难言若一切法皆即真空。空相遍在贪等垢染信等净中。如应垢净。今义答言。如太空中有色染净空相不尔。如是诸法虽有垢净而空相无。故有颂言</p><p>非染非不染非净非不净</p><p>心性本净故由客尘所染</p><p>或有难言。若法皆真无别相者。<a href=\"/remen/ganlu.html\" class=\"keylink\" target=\"_blank\">甘露</a>圣教既有增减。真空应尔。今义答言。如太空中色相增减空相不然。如是圣教虽有增减而空性无。皆由事理体相别故。若一切法唯真如空。如何得有生灭等事。以上总说非但色体不异即空。色上生等诸差别义亦不异即空。今遮通别且略举三。而实空相亦不一等。大经次言。如是自性无生无灭无染无净。菩萨如是修行般若波罗蜜多时。不见生灭不见染净。何以故。但假立客名别别于法而起分别。随起言说如如言说如是如是生起执着。菩萨修行般若波罗蜜多时。于如是等一切不见。由不见故不生执着</p><p>经曰。是故空中无色无受想行识</p><p page margintb15></p></div>"
}]