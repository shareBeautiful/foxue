[{
    "title": "阿弥陀经通赞疏 第1758部",
    "author": "窥基大师",
    "html": "<div class=\"B1_text\"><p>第一卷第二卷第三卷</p><p><a href=\"/fojing/emituojing/41135.html\" class=\"keylink\" target=\"_blank\">阿弥陀经</a>通赞疏 卷上</p><p>阿弥陀经通赞疏序</p><p>大慈恩寺<a href=\"/remen/shamen.html\" class=\"keylink\" target=\"_blank\">沙门</a>窥基撰</p><p>详夫理绝众诠。岂三乘之可摄。智圆万德。非十地以能观。布慈云而荫四生。洒法雨而湿九有。由是降神兜率诞迹迦维。厌欲乐于王宫获真常于觉树。良以群生业惑魔党增强。腾<a href=\"/remen/kuhai.html\" class=\"keylink\" target=\"_blank\">苦海</a>以辟三途。溺慈舟而吞万善。是以高张教网直指净方。是入圣之玄门乃超凡之妙躅。十重<a href=\"/remen/jingtu.html\" class=\"keylink\" target=\"_blank\">净土</a>约地位以等差。九品莲台契根宜之次第。大哉逈抛空有之门独颖断常之表</p><p>佛者觉道已圆。说者悲心演法。阿弥陀者无量寿也。经者常法摄贯也。常则百王不易。法则千代同规。摄则包括众诠。贯则通连妙理。故云<a href=\"/fojing/emituojing/\" class=\"keylink\" target=\"_blank\">佛说阿弥陀经</a>也</p><p>经如是我闻等。赞曰。将释此经略以六门料简。第一总叙源由。第二别明宗旨。第三彰经体用。第四翻译时人。第五论于顿渐。第六正释经文</p><p>且初第一总叙源由者。佛从因地发弘誓愿愿渡<a href=\"/remen/zhongsheng.html\" class=\"keylink\" target=\"_blank\">众生</a>。今赴宿因故说诸法。故<a href=\"/fojing/miaofalianhuajing/\" class=\"keylink\" target=\"_blank\">法华经</a>方便品云。<a href=\"/remen/sheli.html\" class=\"keylink\" target=\"_blank\">舍利</a>弗当知我本立誓愿。欲令一切众如我等无异。又寿量品云。每自作是念。以何令众生得入无上道速成就<a href=\"/remen/foshen.html\" class=\"keylink\" target=\"_blank\">佛身</a>。若昔因中若今果位。每皆发愿愿令众生犹如我身得入佛道。故酬本愿而说诸经。又如论说。菩萨初生时放大光明普遍十方。行至七步观视四方作师子吼。而说偈言。我生胎分尽。是最末后身。我已得<a href=\"/remen/jietuo.html\" class=\"keylink\" target=\"_blank\">解脱</a>。当复度众生。为酬此愿故说诸经。问<a href=\"/remen/shizun.html\" class=\"keylink\" target=\"_blank\">世尊</a><a href=\"/remen/shuofa.html\" class=\"keylink\" target=\"_blank\">说法</a>处会颇多。何故祇园又谈慈典。答余处说法意趣不同。维摩经即折其偏执。法华经即引入一乘。此经起由为破三轮故。三种轮者。一为破<a href=\"/remen/wuchang.html\" class=\"keylink\" target=\"_blank\">无常</a>轮。有情无情皆是无常。令生<a href=\"/remen/juewu.html\" class=\"keylink\" target=\"_blank\">觉悟</a>舍无常故。二为破不净轮。有情无情皆是不净故。生归净土莲华化生。舍胎胞血肉之身。破有情不净也。所居净土无诸秽恶。破器<a href=\"/remen/shijian.html\" class=\"keylink\" target=\"_blank\">世间</a>不净也。为破不净轮故。三为破苦轮。诸众生为苦逼迫故。令归净土除此苦故。为破此等三种轮故。故说此经。又为接引二种众生故。一为接引<a href=\"/remen/xiedai.html\" class=\"keylink\" target=\"_blank\">懈怠</a>众生。怯修大行多诸退屈故说此经。因微果著令身不退故。经云若一日乃至七日便得<a href=\"/remen/wangsheng.html\" class=\"keylink\" target=\"_blank\">往生</a>等。二为散乱众生驰流诸境沉沦恶道故说此经。指示西方令心专注故。问处处说法皆破三轮。何故此经独彰慈意。答别经之内虽破三轮。断舍时长。不同此典。故说为破三轮</p><p>第二别明宗旨者。此方先德总判经论有其四宗。一立性宗。杂心等是。立五聚法有体性故。二破性宗。成实等是。破法体有性唯有相故。三破相宗。<a href=\"/remen/banruo.html\" class=\"keylink\" target=\"_blank\">般若</a>等是。破<a href=\"/remen/faxiang.html\" class=\"keylink\" target=\"_blank\">法相</a>状亦成空故。四显实宗。<a href=\"/remen/niepan.html\" class=\"keylink\" target=\"_blank\">涅槃</a>华严法华等是。显于真实中道义故舍化城而归宝所等故。此经乃是第四宗也。依文判教。教但有三。以类准宗。宗乃有八。教但三者。一多说有宗。说阿含等小乘教是。二多说空宗中百十二门般若等是。三非有宗。华严深密法华及此经等是。有为无为名之为有。我及我所名之为空。此等三教处所广明。宗有八者。一我法空有宗。犊子部等是。二有法<a href=\"/remen/wuwo.html\" class=\"keylink\" target=\"_blank\">无我</a>宗。萨婆多等是。三法无去来宗。大众部等是。四现通假实宗。说假部等是。五俗妄真实宗。说出世部等是。六诸法但名宗。一说部等是。七胜义皆空宗。般若等经龙树等说中百论等是。八应理圆实宗。华严法华等及无著等说中道教是。此经乃是应理圆实宗收。即净土为宗。更有二宗。一不说法宗。二说法宗。且不说法宗。龙军等言。佛唯有三法。谓大定智悲久离戏论曾不说法。由佛慈悲本愿缘力。众生识上文义相生。虽亲依自善根力起。而就强缘名为佛说。故无性云。随堕八时闻者识上真非真说聚集显现以为教体。故经云。始从成道终至涅槃。于其中间不说一字。如母啮指子生唤解。二者亲光等言。佛身具有蕴处界等。由离分别名无戏论。岂不说法。名无戏论。谓宜闻者善根本愿缘力如来识上文义相生。此文义相是佛利他善根所起。名为佛说。闻者识上虽不亲得。然似彼相分明显现。故名我闻等。世亲说言。谓余相续识差别故。令余相续差别识生。彼此互为增上缘故。由此<a href=\"/remen/hufa.html\" class=\"keylink\" target=\"_blank\">护法</a>等随机就事教说三乘。此经即是大乘所摄。<a href=\"/remen/sanzang.html\" class=\"keylink\" target=\"_blank\">三藏</a>之中菩萨藏收。十二分中无问自说教。问白莲华教待请方宣。净土经文因何自说。答说法华而待请恐生轻慢之情。谈净土以自宣为显慈悲之意。旨者旨趣。令舍秽土趣向净方之旨也</p><p>第三彰经体用者。且体即教体以五门分别。一摄相归性。皆以真如为体。二摄境从心。一切<a href=\"/remen/weishi.html\" class=\"keylink\" target=\"_blank\">唯识</a>。三摄假从实。即不相应摄归色心心所。四体用别论门。即能缘四蕴收本质相分。各别摄自他有差别故。五聚集显现门。如闻诸行无常四字。聚集显现以为教体。唯取佛本质声名句文四法为体。若取影像教体。便成有漏。若唯取有漏影像为体者。即应真实。<a href=\"/remen/sanbao.html\" class=\"keylink\" target=\"_blank\">三宝</a>应唯有漏无记。若不尔者如何影像教体。故知但取无漏声名句文为体。声是实。名句文等是假。更有诸师出教体如别处说。用者彰秽显净为用。又显实证真之用也</p><p>第四翻译时人者。此经前后有其四译。一秦弘始四年二月八日罗什译。名小<a href=\"/fojing/wuliangshoujing/40729.html\" class=\"keylink\" target=\"_blank\">无量寿经</a>。二宋元嘉年中求那跋陀罗译。四纸。三永徽六年大唐三藏于慈恩寺译。名称赞净土佛摄受经。十纸。四后秦又译出阿弥陀经偈颂一纸而失译主。今此所解者即是秦罗什法师所译。问三时之中此经是何时所摄。因此问故略明诸师判教。初明此土判教。二明西天判教。此土判教而有五人。一魏时三藏<a href=\"/remen/puti.html\" class=\"keylink\" target=\"_blank\">菩提</a>流支此云觉受。以佛一代时教总判为一时。有二义不同教似有多。一教同根异。如天雨是一所润三草二木不同等。教法是一。众生悟解不同。如声闻缘觉作<a href=\"/remen/sidi.html\" class=\"keylink\" target=\"_blank\">四谛</a><a href=\"/remen/shieryinyuan.html\" class=\"keylink\" target=\"_blank\">十二因缘</a>解。菩萨作<a href=\"/remen/liudu.html\" class=\"keylink\" target=\"_blank\">六度</a>解。约根教似有异。二理同证异。三乘证理不同如三兽之度河浅深别。故判教一时。二宋朝三藏昙无谶判如来一代时教为顿渐二时。顿教者。佛一代时有说二空三性三无性<a href=\"/remen/bashi.html\" class=\"keylink\" target=\"_blank\">八识</a>二无我等教。皆是顿教。所以华严声闻对目不闻等是。渐教者。佛一代时有说四谛缘生五八戒等总名渐教。三梁朝<a href=\"/remen/zhendi.html\" class=\"keylink\" target=\"_blank\">真谛</a>三藏判如来一代时教为三时。一有教二空教三非空非有教。且有教者。佛初成道七年已后说有教。五年度五俱轮。第六年化舍利弗。第七年度三<a href=\"/remen/jiaye.html\" class=\"keylink\" target=\"_blank\">迦叶</a>。总名有教。二空教。从第八年至三十八年已来总说八部般若等是。三非空非有教。从三十九年至临涅槃时说非空非有教。法华楞伽思益等是。四隋朝崛多笈多二三藏判如来教为四时。一生空教二法空教三法相教四观行教。一生空教即十二年前说阿含经等是。二法空教即三十八年前说八部般若。三法相教者即三十八年后四十九已来说楞伽思益法华经等。广说百法三性三无性八识二无我等是。四观行教者。即说华严法界观等是。五晋朝刘<a href=\"/wenda/jushi/\" class=\"keylink\" target=\"_blank\">居士</a>山中隐逸自述意怀判教为五时。一人天教二生空教三法空教四俱空教五非空非有教。人天教者。即佛成道后三七日内为提谓长者说三归<a href=\"/remen/wujie.html\" class=\"keylink\" target=\"_blank\">五戒</a>十善等。是未有出世善<a href=\"/remen/genqi.html\" class=\"keylink\" target=\"_blank\">根器</a>故。觉受难云。提谓经说。五百贾人将受五戒先<a href=\"/remen/chanhui.html\" class=\"keylink\" target=\"_blank\">忏悔</a>五逆十恶谤法等罪。世尊言四大本净吾我本净。提谓得不起法忍即无生法忍。五百贾人得柔顺忍等皆是证圣。岂是人天教耶。二生空教者。即十二年前说二乘之教是。三法空教。即三十年前说者是。四俱空教者。即三十八年前说八部般若是。五非空非有教者。即四十年已来说法华楞伽等经是。二西天判教者。一胜义俱空宗判教。二应理圆实宗判教。且初那烂陀寺师子觉智光等依文殊为宗主判教为三时。一生空二非空非有三俱空。且生空者即广说二乘等教是。二非空非有教者即法华等是。三俱空即八部般若是。第二应理圆实宗判教者。即那烂陀寺有论师名戒贤。依<a href=\"/remen/mile.html\" class=\"keylink\" target=\"_blank\">弥勒</a>菩萨为宗主判教为三时。一有教。一代时教说有处是。二空教。但说空处是。三非空非有教。但说非空非有处是。依圆是有。遍计等无。是真谛。但以将教就时此非也。戒贤论师将时就教为正。难真谛云。佛成道后第二七日说<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>。岂是第一时教。又言四十年后非空非有是第二时教者。即佛临涅槃说遗教经。岂是第三时。戒贤将时就教判为正。此经诠净土。依圆是有。遍计等无。即是非空非有教也</p><p>第五论顿渐者。曾得二乘果<a href=\"/remen/faxin.html\" class=\"keylink\" target=\"_blank\">发心</a>向大者名为渐悟。由生数少或全无故。若从二凡而归大者即顿悟摄。未曾证悟二乘理故生数犹多不名渐悟。<a href=\"/fojing/niepanjing/\" class=\"keylink\" target=\"_blank\">涅槃经</a>云。但说初果回心八万劫乃至辟支迦十千劫。既不说资加二位劫数多少。明知五果回心方名渐悟。若七方便回心但是顿悟收。曾发二乘心曾修二乘行求归大者皆名渐悟。具彼性故修彼行故闻思悟解亦名为悟。何必证悟。况复亦有生数少者。谓已定生即此生及一坐顺决择分等。涅槃经且说五果回心而论劫数。亦不遮七方便回心亦名渐悟也。故知资加二位既亦有生数少。明知回心皆是渐悟摄。此之二师。第一师有教有理。第二师无教有理。此经者一心不乱十念专精便往净土顿抛浊世。即顿教所收。故经云若一日乃至七日一心不乱等</p><p>大慈恩寺沙门窥基撰</p><p>经云佛说阿弥陀经</p><p>赞曰。下第六正释本文分二。初解题目。二释经文。此初也。佛说者即能化教主。阿弥陀者。唐言无量寿等也。经者摄贯等四义也。以胜显劣。依主释也。或以别简总亦依主释也。依人得名也。正释经文者</p><p>经如是我闻</p><p>赞曰。此经之中总有三段。初如是我闻下乃至及释提桓因等无量诸天大众俱名为序分。二从尔时佛告长老舍利弗从是西方乃至是为甚难已来为正宗分。三从佛说此经下是<a href=\"/remen/liutong.html\" class=\"keylink\" target=\"_blank\">流通</a>分。序者。由也始也。陈教起之因由作法兴之渐始故名序分。金仙演法各有所宗。陈净域以境殊劝令生而忻慕故云正宗分也。陈事既终时众获益。欲显教门不坠冀其远代流通故名流通分也。若依古师序分有六。今依佛地论序分有五。一为令生信。总显已闻言如是我闻。二说者听者共相会遇时分无别故名一时。三说必有主。欲显主尊法必殊胜故总称佛。四说必依处。在舍卫国祇树给孤独园。<a href=\"/remen/huashen.html\" class=\"keylink\" target=\"_blank\">化身</a>所居。非报土也。五所被机舍利弗等。如是我闻即为初也。为令生信总显已闻。故以三门分别。一说之所由。二立之所以。三正释其本文。说之所由者。如大术经等说其本缘。佛临涅槃时佛令有疑当问。时优婆离阿[(而/而)*(少/((色-巴)+兄))]楼驮教阿难问四事。一佛灭度后诸<a href=\"/remen/biqiu.html\" class=\"keylink\" target=\"_blank\">比丘</a>等以谁为师。二依何处而住。三恶性比丘如何治罚。四一切经首当置何言。佛言我灭度后以波罗提木叉为汝大师。依<a href=\"/remen/sinianchu.html\" class=\"keylink\" target=\"_blank\">四念处</a>安止其心。恶性比丘梵檀治之。此云默然。故不应打骂但默摈故。四一切经首当置如是我闻等言。后阿难结集还依<a href=\"/\" class=\"keylink\" target=\"_blank\">佛教</a>故也。二立之所以者。为令众生生信顺。故智度论云。如是我闻生信也。信受奉行生智也。信为能入智为能度。信为入法之所基。智为究竟之玄术。信则所言之理顺。顺则师资之道成。由信故所说之法皆可顺从。由顺故说听二徒师资建立。于此信中略为十释。一趣极果之初因。依仁王经等。趣圣位之初因。证谛理之顿渐。故四十心以信为首。最初发起大<a href=\"/remen/putixin.html\" class=\"keylink\" target=\"_blank\">菩提心</a>。须具十德起三妙观。大菩提心以善根为自体。以善友为良缘。以不退屈而为策发。摄大乘之清净增上力坚固心胜进名菩萨初修无数三大劫。二入谛理之基渐。诸论皆说。将入圣位有信根信力。有信根故万善因此而生。有信力故四魔不能屈伏。由此经初创令生信。三通妙真之证净。能越恶道离贫贱因故。入圣已证四不坏信。信三宝故能越恶道。由信戒故离贫贱因。故论亦说有信现观。四荷至德之嘉。依毗婆沙论。信者食法味之嘉手。学<a href=\"/remen/fofa.html\" class=\"keylink\" target=\"_blank\">佛法</a>者如大龙象。以信为手。以舍为牙。以念为[至*页]。以慧为头。于其两肩担集善法。象所饮啖以鼻为手。故<a href=\"/remen/xuefo.html\" class=\"keylink\" target=\"_blank\">学佛</a>法者最初生信。五圣七财之元胎法财初故。学者大卖无规法宝教获圣财。故初生信。显扬论云。七圣财者。谓信戒闻舍慧惭愧。信即一焉。六善八因之俶落。善法本故。瑜伽论云。人诸善法欲为根本。作意所生。触所集起。受所引摄。定为增上。慧为最胜。解脱为坚固。出离为后边。欲为根本者起希望故。作意所生者数警觉故。触所集起者和心心所对胜缘故。受所引摄者领在心故。定为增上者心澄寂故。慧为最胜者择<a href=\"/remen/shane.html\" class=\"keylink\" target=\"_blank\">善恶</a>故。解脱为坚固者息缠缚故。出离为后边者觉道满故。信既为欲依。故最初令起。七启机门之胜手。摄教手也。<a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>云。拔众生出<a href=\"/remen/shengsi.html\" class=\"keylink\" target=\"_blank\">生死</a>泥。陈正宗为佛教手。序令生信为众生手。两手相摄出淤泥故。智度论又云。如人有手至于宝山随意所取。若其无手空无所得。有<a href=\"/remen/xinxing1.html\" class=\"keylink\" target=\"_blank\">信心</a>者入佛宝山得诸<a href=\"/remen/daoguo.html\" class=\"keylink\" target=\"_blank\">道果</a>。若无信心虽解文义空无所得。亦此所摄。八湛心水之清珠令心净故。成唯识云。信如水精珠能清浊水。能治不信性浑浊故。九建名道之良资。宣尼云。兵食信三不可弃。自古皆有死。人无信不立。如大车无輗小车无轨。其可以行乎。故先令生信。十欵哀诚之佳待。春秋云。苟有明信。[山*间]嵠沼沚之毛苹蘩蕴藻之菜可荐鬼神。可羞王公。而况君子结二国之信。此中十义初八依真后二依俗。是故经首置如是我闻。如是经义亲从佛闻。离增减失。为令众生起信乐心顺修学故。正释其文者。佛地论说。如是言依四义转。一依譬喻。如有说言。如是富贵如毗沙门。如是所传所闻之法如佛所说。定无有异。定为利乐方便之因。或当所说如是文句如我昔闻。二依教诲。如有说言。汝当如是读诵经论等。此中如是。远则佛之教诲。近则传法之者教诲。三依问答。谓有问言。汝当所说昔定闻耶。于此答言。如是我闻。四依许可。如有说言。我当为汝如是而思如是而作如是而说。谓结集时诸菩萨咸共请。如汝所闻当如是而说。传法菩萨便许可言。如是当说。如我所闻。或信可言。是事如是。谓如是法我昔所闻。此事如是。则此当说。定无有异。由四义故经所皆置如是我闻。真谛三藏云。微细律明阿难升座集法藏时。身如真佛具诸好。下座之时还复本形。勘集藏传亦作是说。众有三疑。一疑佛大悲从涅槃起更说妙法。二疑更有佛从他方来住此说法。三疑是阿难转身<a href=\"/remen/chengfo.html\" class=\"keylink\" target=\"_blank\">成佛</a>为众说法。今显如是所说之法。我昔侍佛亲所曾闻。非佛更起他方佛至转身成佛。为除此疑。故经初言如是我闻。结集之缘如藏章记。已上数解。言我闻者。传法菩萨自指己身言。如是法亲从佛闻。故名我闻。非谓我者定属一人。我谓诸蕴。世俗假者。然我有三。一妄所执我。谓外道等所横计我。二假施设我。谓大涅槃常乐我净除二乘倒强施设故。三世流布我。谓世共传天授祠授等。今传法者随顺世间自指称我。问诸佛说法本除<a href=\"/remen/wozhi.html\" class=\"keylink\" target=\"_blank\">我执</a>。何故不称无我乃称我闻。答有四义。一者言说易故。若说无我通蕴处界。知此经谁。二者顺世间故。三者除无我怖故。言无我者为谁修学。四者有自他染净<a href=\"/remen/yinguo.html\" class=\"keylink\" target=\"_blank\">因果</a>事业等故。所以称我闻。问若尔何故。不称名字但称我闻。答有三义。一示不乖俗宗。虽显真宗不乖俗理。虽显妙言不乖粗欲。虽显真谛不离俗故。二我者主宰<a href=\"/remen/zizai.html\" class=\"keylink\" target=\"_blank\">自在</a>之义。集藏传云。有三阿难。一阿难陀云庆喜。持声闻藏。二阿难跋陀云喜贤。持独觉藏。三阿难伽罗云喜海。持菩萨藏。但是一人。随德各别。由此阿难多闻闻持。其闻积集三慧齐备。文义并持。于三藏教总持自在。若称名字。虽顺正理。无于诸法得自在义。由斯称我不噵阿难。三我者亲义。世间共言我见闻。此将为亲证。若言阿难闻。或非亲闻。从他传受。今显亲闻世尊所说非是传闻破他疑网。故不称字但言我闻。闻谓耳根发识听受所说。今废耳别就我总称故名我闻。虽依大乘根<a href=\"/remen/shixin.html\" class=\"keylink\" target=\"_blank\">识心</a>所对境和合方名为闻。然根五义胜于识等故根名闻。若但闻声可唯在耳。既缘名义便在意中。故瑜伽言。闻谓比量。耳名闻者。亲闻于声。与意为门。意方闻故以二为闻。熏习在总。因闻所成总名为闻。废别耳意总名我闻。问庆喜于时亲亦见觉知佛所说。何故但言我闻不言我见乎。答有三义。一欲证深理要先闻法。名等诠义非色等故。二此界以声为佛事。事为所依。名等有故。三希证菩提要闻熏习。由闻熏习成出世故。由斯经首不说见觉知。唯说我闻据实。于时亦见佛说诸余佛土以光明等而为佛事。可言见等</p><p>经云一时</p><p>赞曰。第二说教时分也。此有二义。一者道理时。说听二徒虽唯现在<a href=\"/remen/wuyun.html\" class=\"keylink\" target=\"_blank\">五蕴</a>诸行<a href=\"/remen/shana.html\" class=\"keylink\" target=\"_blank\">刹那</a>生灭。即此现法有酬于前引后之义。即以所酬假名过去。即以所引假名未来。对此二种说为现在。此过未世并于现在法上假立。即说听者五蕴诸法刹那生灭。前后相续事绪究竟假立三世总名一时。那一生灭之一时也。二者唯识时。说听二徒识心之上变作三时相状而起。实是现在。随心分限变作短长事绪终讫总名一时。如梦所见谓有多生觉位<a href=\"/remen/weixin.html\" class=\"keylink\" target=\"_blank\">唯心</a>都无实境。听者心变三世亦尔。唯意所缘是不相应行蕴法处法界所摄。不别约四时八时。但听者根熟感佛为说。说者慈悲应机为言。说听事讫总名时</p><p>经云佛</p><p>赞曰。第三说教主也。梵云<a href=\"/remen/fotuo.html\" class=\"keylink\" target=\"_blank\">佛陀</a>此略云佛。有慧之主唐言觉者。觉有三义。一<a href=\"/remen/zijue.html\" class=\"keylink\" target=\"_blank\">自觉</a>胜凡夫。凡夫不自觉故。二觉他胜二乘。彼不觉他故。三觉行<a href=\"/remen/yuanman.html\" class=\"keylink\" target=\"_blank\">圆满</a>胜诸菩萨。菩萨虽复修于二觉行。未圆满故。佛地论云。具一切智一切种智。能自开觉亦能开觉一切有情。如睡梦觉如莲华开。故名为佛。准诸经梵本皆称本师名薄伽梵。佛教安置以此一言含众德故。翻译之主意存省略。随方生善故称佛名。问此三身中何身所摄。答准处准机。应声闻而为化佛。准文准理。教菩萨而即报身。感者根器不同。应现故通报化。王城鹫岭劫尽火烧。鹙子闻经即化佛也。我土安稳寿量长远。文殊在中即报身。劬师罗长者睹三尺以发心。五百<a href=\"/remen/poluomen.html\" class=\"keylink\" target=\"_blank\">婆罗门</a>见灰身而起信。无边之菩萨穷上界而有余住。小圣之凡夫观丈。六而无无尽。今显主尊教随定胜。初标教主令生喜心</p><p>经云在舍卫国祇树给孤独园</p><p>赞曰。第四所化处也。梵云室利罗筏悉底。言舍卫者音讹略也。此中印度境憍萨罗国之都城名。为别布憍萨罗故以都城为国之称。金刚般若经云。在舍婆提城兄弟二人。于此习仙而后得果。城遂因此号为舍婆提。今新解云。应云丰德城。一具财物。二好欲境。三饶多闻。四丰解脱。国丰<a href=\"/remen/side.html%09\" class=\"keylink\" target=\"_blank\">四德</a>故以为名焉。祇树者应云誓多林。言祇树者讹也。誓多云战胜。此即太子之名。太子生时邻国怨至。战而得胜遂以为名。给孤独者是苏达多长者此云善施。善施仁而且[(止/脊)*殳]。积而能散。极济贫乏哀恤孤老。时人美其德号为给孤独。是钵刺犀那恃恃王旧云波斯匿王是也。此名胜军。苏达多是彼王之大臣也。佛在摩竭陀未游舍卫。给孤独长者为儿娶妻遂诣王舍城。时有长者将筵请佛家修<a href=\"/remen/gongyang.html\" class=\"keylink\" target=\"_blank\">供养</a>。善施问其所由。长者具陈请佛。彼闻佛德深心<a href=\"/remen/huanxi.html\" class=\"keylink\" target=\"_blank\">欢喜</a>。佛在灵鹫山相去五十余里。遥施光照善施。善施寻光遥见世尊。悲感喜哽如子见父。寻光诣佛路逢天祠。善施礼<a href=\"/remen/baifo.html\" class=\"keylink\" target=\"_blank\">拜佛</a>光遂灭。善施惭愧光明还照。寻光至佛请佛。诸佛国普化有缘。何独此土。佛时许可。令<a href=\"/remen/shelizi.html\" class=\"keylink\" target=\"_blank\">舍利子</a>先瞻处所。佛言<a href=\"/remen/chujia.html\" class=\"keylink\" target=\"_blank\">出家</a>当须寂静。丰德人闹城中小隘。唯城南五六里余有太子誓多之园。地幽境媚林密华繁壁方十里。可置伽蓝。善施请买。太子不许。因戏言曰。侧布金满地高敷五寸。时即卖之。善施许诺太子辞。以戏言固陈不与。善施请为对理。时净居天恐人遮曲。乃化为断事者断与善施。善施得之布金取地。时少五百步未满十里。一库金尽使者来报。善施思惟当取何藏中金。太子疑其情吝悔。地而还金。善施具陈心非悔吝。太子知其情恳自发胜心。人所贵重莫过金宝。而彼尚能倾库买地以造僧园。我何所乏而无修建。请悔先地长者不从。太子云许地取金。未论林树。地随汝主。林属我身。共助成功俱陈供养。外道心嫉奏王闻胜。六种皆亏阖国重其释教。佛后游此告阿难曰。园地善施所买。树林只陀所施。二人同心崇福。自今已往应谓此地为誓多林给孤独园。布金之地自此兴焉</p><p>经云与大比丘众千二百五十人俱</p><p>赞曰。第五所被机。以四门分别。一显来意。二彰权实。三定多少。四明次第。来意有二。一为证信标听众者助成庆喜。闻法可信。众有三疑。今显同闻。二证经德。如天帝释诸天围绕大梵天王梵众围绕等。今显法王诸圣围绕。二彰权实。如佛地论云。化佛秽土中声闻等实菩萨是权。报佛净土中菩萨是实声闻等为权。既是秽土。即菩萨是权也。三定多少。初有五众。一道行尊高众。二悲心广大众。三乐法诸天众。四欲界人趣众。五非天修罗众。三众此列。二众后陈。问何故余经兼有诸众八部等。此经唯独五众。答劝归净土。境胜地殊。莫非上德上贤。余即不能信受。所以独标五众不列余也。四明次第者。先列声闻菩萨二众。是内护众。次列帝释。是外护众。且内护众先列声闻后明菩萨。佛地论有四解。一形相不同。声闻出家形同诸佛。菩萨不尔。二处有近远。声闻近佛。菩萨远之。三戒德有殊。声闻出家持出家戒。菩萨不尔。随类化生故。四欲令菩萨于声闻所舍憍慢故。且初道行尊高众分三。初标类举数。二叹德。三列名。此即初也。与者。兼并共及之义。龙树释大而有五义。一数大。千二百五十人故。二离大。大障断故。三位大。大阿罗汉故。四名大。名称远闻故。五识大。大人大众所知识故。梵云苾刍。讹云比丘。由具五义所以不翻。一曰怖魔。初出家时魔宫振动故。二云乞士。既出家已乞食自济故。三名净持戒。渐入僧数应持戒故。四云净命。既受得戒所起三业以无贪发。不依于贪邪活命故。五曰破恶。渐依圣道灭<a href=\"/remen/fannao.html\" class=\"keylink\" target=\"_blank\">烦恼</a>邪故。又依草立名。喻五德草故云比丘。众者僧也。理事二和得众名也。三人已上得僧名故。千二百五十人俱俱至祇园故</p><p>经云皆是大阿罗汉众所知识</p><p>赞曰。第二叹德也。新翻大般若及旧论中有十六句。皆是阿罗汉。诸漏已尽。无复烦恼。得真自在等。此经之中是初一句。阿罗汉者。唯识论中此翻为应。而具三义。一应永害烦恼贼故。二应受人天广大供养故。三应不受分段生死故。众所知识者。名高德重众所知识故</p><p>经云长老舍利弗摩诃目揵连</p><p>赞曰。第三列名分二。初列名。二总结。如是等诸大<a href=\"/remen/dizi.html\" class=\"keylink\" target=\"_blank\">弟子</a>。是总结。且初列名分成八对。第一内智外通对。第二苦行辨才对。第三悟空知幻对。第四舍愚离欲对。第五多闻密行对。第六流泉应供对。第七化贪除慢对。第八施药筵僧对。今且初也。具二义故名为长老。一年高腊长故。二学广解深故。梵云奢利弗呾罗。此云春鸎亦云鹙鸟。弗呾罗云子。讹略故云舍利弗。母未怀此子言词謇讷。与兄俱悕罗论义常劣于兄。自怀子后言词辨捷论胜兄。母多辨故故曰春鸎。春鸎即今百舌鸟也。是彼所生故复称子。亦云鹙子也。尊者大婆罗门种。其父豪才博识深鉴精微。凡是经籍无不究习。其妻感梦具告夫曰。吾昨宵梦感见一异人。身被甲胄手执金刚。摧破诸山追立一山下。夫曰汝梦甚善。汝当生男。慧学贯世摧诸论师破其宗致。唯不知一人为<a href=\"/remen/fodizi.html\" class=\"keylink\" target=\"_blank\">佛弟子</a>。果然有娠。母忽聪明高德。剧谈言语无滞碍。尊者年始八岁振四方。志性淳质其心慈悲。早坏缠结成就<a href=\"/remen/zhihui.html\" class=\"keylink\" target=\"_blank\">智慧</a>。故云内智也。问千余罗汉尽到祇园。总证三明皆登四果。列名之处鹙子何先。答只如鹙子辨过小圣智颖常伦。<a href=\"/remen/lingshan.html\" class=\"keylink\" target=\"_blank\">灵山</a>为发请之先。舍卫作闻经之首。最初标列于理何违。梵云摩诃没特伽罗。言大目揵连者讹也。摩诃没特伽罗此云大采菽氏。上古有仙居山寂处。常采菉豆而食。因以为姓。尊者之母是彼之族也。取母氏姓而与立名。得大<a href=\"/remen/shentong.html\" class=\"keylink\" target=\"_blank\">神通</a>。拣余卑姓故复云大采菽氏。与鹙子少为亲友。深厌俗尘未有归。二人同事删阇耶外道学法。乃相谓曰。此非究竟之理。各于诸处访求胜法。时遇马胜尊者入城化导。鹙子见其威仪闲雅寻而问曰。尊者师是谁耶。答曰释迦世尊是我师也。鹙子曰所说何法可得闻乎。马胜尊者随宜演说云。诸法从缘生。诸法从缘灭。我佛释迦师长作如是说。鹙子闻已即证初果。乃逢目连转为说法亦得初果。遂与同党二百五十人俱往诣佛所。至已<a href=\"/remen/dl.html\" class=\"keylink\" target=\"_blank\">顶礼</a>。愿从佛法。世尊告云。善来苾刍。闻是语已戒品具足。渐渐进修已成罗汉。此尊者神通第一<a href=\"/remen/xiaoyang.html\" class=\"keylink\" target=\"_blank\">孝养</a>无双。救危苦于冥间。荐慈亲于天界。故云外通也</p><p>经云摩诃迦叶摩诃迦旃延</p><p>赞曰。第二苦行辨才对。摩诃如前解。迦叶者梵云迦叶波。姓也。此略云迦叶。此婆罗门姓饮光仙人种。昔有婆罗门获证仙果。身体金色饮蔽日月之光。尊者是彼之种。以姓标名。又迦叶身饮蔽日月光故以为号。付法藏传云。往昔过九十一劫毗婆尸佛入涅槃后。四部弟子起七宝塔。时彼塔中有佛形像。佛面金色少处缺坏。有一贫女游行乞匃得一金珠。见像面坏欲薄像面。迦叶尔时作锻金师。女即持往诣令修薄。匠师闻于福事欢喜为令作发愿。女云愿生生世世常为夫妇。身真金色恒受胜乐。常修梵行。从是已来九十一劫身金色生<a href=\"/remen/tianren.html\" class=\"keylink\" target=\"_blank\">天人</a>中快乐无极。最后詑生第七梵天。时摩竭陀国有婆罗门名尼[牛*句]律陀。过去修福聪明多智巨福无量。金银七宝牛羊田宅奴婢车乘比瓶沙王千倍为胜。王有金犁千具。彼婆罗门恐与王齐畏招罪咎。其家但作九百九十九具金犁唯少一具。其家有金[叠*毛]千张。最下之者价直百千两金。有六十圌。金栗每圌有三百四十斛。其家虽富而无子息。于其舍侧有一树神。颇有灵只。夫妇累求子息。数年无应。怒曰今七日尽心奉事。若复无验必相烧煎。树神愁怖告四天王。四天王告帝释。帝释遍观阎浮。无堪与彼而为子者。即诣梵王广宣上事。梵王即以天眼遍观。一梵天临当命终。即往劝之劝其生往。梵天受教即来詑生。满足十月生男儿。颜端正身真金色。光明赫[亦/火]照四十里。相师占云。此儿宿福必定出家。父母闻之皆怀愁恼。本为求子继绍。若也出家必当绝嗣。夫妇议曰。当说何计断绝其意。复自思惟。世所耽着唯有美色。当为嫂取。迦叶至年十五。欲为取妻。语父母言。我意志清净不须<a href=\"/remen/hunyin.html\" class=\"keylink\" target=\"_blank\">婚姻</a>。父母不许。儿知难免便设权计语父母言。能为我得紫金色女端正超世。我当取之。父母即召诸婆罗门遍行求嫂。诸婆罗门铸一金神。端正奇特。[采-木+寸]持舁行聚落。高声唱言。若有在室得见金神<a href=\"/remen/libai.html\" class=\"keylink\" target=\"_blank\">礼拜</a>之者。后出嫁时必得好夫。有一女人身真金色端正无比。闻此语已出往礼拜金神。长者见之欢喜。即为取作儿妻。夫妇相见皆无染情。共立要契各住一房。父母闻已毁除一室令共一房。迦叶语妻曰。我若眠息汝当行道。汝若睡息我当行道。妻因睡次申手床前。毒蛇入房欲螫妻手。迦叶见已以衣掌手举于旧床。妻便惊窹而责之曰。本立要誓各修梵行。今何触手。迦叶具陈。妻曰毒蛇螫我手令我半身枯。今君触我手令堕三涂。<a href=\"/remen/fuqi.html\" class=\"keylink\" target=\"_blank\">夫妻</a>节操深厌世间。启辞父母求欲出家。父母见志不移便即听许。夫妇俱共出家来诣佛所。佛即摄受渐得果满。此尊者心坚白玉体莹黄金。杜多之行难齐。少欲知足情莫并。不归寂灭。赖且留身入<a href=\"/remen/sanmei.html\" class=\"keylink\" target=\"_blank\">三昧</a>于鸡足山中。献<a href=\"/remen/jiasha.html\" class=\"keylink\" target=\"_blank\">袈裟</a>于龙华会上。故云苦行也。迦旃延者梵云摩诃迦多衍那。云迦旃延亦讹也。大般若云大迦多衍那。此云大剪剃种男。剪剃种是婆罗门姓。上古有仙。山中静处年岁既久。鬓发稍长无人为剃。婆罗门法斥剃发。一仙有子。兄弟二人俱来觐父。小者乃为诸仙剃发。诸仙愿护。后成仙道。尔来此种皆称剪剃种。尊者身是男子威德特尊。拣余卑姓故云大剪剃种男。又西方亦有取母姓者。今显是父姓故置男名。古云扇绳。母恋此子如绳系扇。又往昔曾为五戒扫地。果招端正无比。游行化导遇钵戍多王。怪其端正因问世尊。世尊具答王。曾助五戒除秽亦得端正。王即欢喜更发胜心辨捷无双。论义第一也。此尊者辩潟波涛。貌扬冰玉。能将慧炬破长夜之昏朦。迫淬词锋挫六师之宗党。故云辨才也</p><p>经云摩诃俱絺罗离婆多</p><p>赞曰。第三悟空知幻对。摩诃俱瑟耻罗此云大膝。膝盖大故。俱絺罗讹也。此舍利弗舅氏。曾与妹论义数见堕负。发愤远游博学道艺。业就归国。妹已颜衰甥已披剃。辞妹入寺觅佛论谈。顶戴火盆身被铁叶。发毛至地甲长尺余。啸月呼风。来入佛会心怀憍慢。傍若无人。乃见世尊语世尊曰。摄我[外*男]甥何法教导。便索论义。世尊曰。汝以何法为宗。彼答曰。我以不受一切法为宗。世尊曰。不受一切法之言已是受也。虽乃堕负慢心未息。世尊乃现神力。令其铁叶束身火盆烧顶。闷绝乃伏投心忏谢。投佛出家。呼之善来。僧仪闲雅已证罗汉。因悟空理得于道果名曰悟空。此尊者博通道术遍揽经书。辩若倾江词同贯玉。一言悟道五蕴知空。忻净土以受生。诣祇园而听法。故云悟空也。离婆多者梵云颉丽代多。此云室星北方星也。祀之得子因以为名。或云彗星。彗星妖星也。此星出时生故因以为名。离婆多讹也。或云假和合。智度论说。一人值雨止宿神祠。深夜见鬼携尸欲食。须臾大鬼来争尸食。各云我自将来。大鬼力强乃夺尸食小者云梁上之人具见。纵由异常惊怖具实。曰小鬼将来。大鬼闻语发怒。乃擒彼人取一脚食之而去。小鬼感其明证。乃取死尸一足连缀证人俨若旧质。即自思惟此身虚幻。因诣于佛所问世尊曰。生死路别。彼此体殊。假合身躯一何如故。世尊告曰。四大假合五蕴灵华悟何晓矣。彼人因悟投佛出家。渐成圣果。此尊者心无苟絇口不虚词。神祠伤一足之因佛会了百年之幻也。故云知幻也</p><p>经云周利盘陀伽难陀</p><p>赞曰。第四舍愚离欲对。周利盘陀伽者此云路边生。有长者有女。出适他人怀孕乃归。路边诞子。名路边生也。兄弟二人兄名盘陀伽弟名周利盘陀伽也。增一云。此尊者父母并亡。兄先入道已成圣果。彼弟后亦出家。以愚闇时久都无所解。兄怪曰。徒淹岁久全无知会。违归俗舍不听出家。弟倚寺门嗟叹流泪。世尊见已令付帚扫每日习诵。记一忘一。后乃豁然省悟曰。帚扫者除秽令净为义。应是世尊令我断除身中烦恼垢也。因兹<a href=\"/remen/zhengguo.html\" class=\"keylink\" target=\"_blank\">证果</a>。又五百弟子本起经云。此尊者往昔驱豕度河。以绳系口。喘息不通中流而死。因兹暗昧。舍愚得慧故也。此尊者前生恶业现世方除。知帚扫有净室之功。悟身因起断愚之慧。故云舍恶也。梵云孙达罗难陀此云艳喜。孙陀罗讹也。艳是妻号。色美端严无比名艳。喜是自名择牧牛难陀。故言艳喜。艳之喜故。是佛亲弟。身长一丈五尺二寸。佛化难陀令求出离。慕恋妻美。种种方便示之苦乐等。方肯出家已成圣果。此尊者世尊华萼庆喜雁行恋美色于王宫示恶因于<a href=\"/remen/diyu.html\" class=\"keylink\" target=\"_blank\">地狱</a>。从兹惶怖方肯回心知贪欲是招苦之源。悟好色是受殃之本。舍荣弃俗剃发披缁故云离欲也</p><p>经云阿难陀罗睺罗</p><p>赞曰。第五多闻密行对。梵云阿难陀此云庆喜。但言阿难翻为欢喜亦讹也。世尊成道内外咸庆。当喜时生故云欢喜。已成圣果。又论云。尊者往昔曾为大富长者。因施诵经<a href=\"/remen/shani.html\" class=\"keylink\" target=\"_blank\">沙弥</a>饮。遂发愿言。愿小师成佛。愿我为多闻弟子。所说教法悉能记持。今符往愿博学多闻。此尊者貌莹秋蟾心明皎日。岩间结集诵三藏之教微言。水上分身应四王之请命。故云多闻也。梵云罗怙罗此云执日。罗睺罗不正。执日者障蔽也。往昔曾为国王太子。兄弟二人大者名日小者名月。父王崩后兄绍国位。后厌荣贵付位与弟月太子。乃投佛出家精持禁戒无有少犯。后因夜暗误用他人瓶水。鸣钟作相集僧忏除。众僧知罪轻微不与作法忏谢。忧愁转甚。乃自入宫告月王求忏盗罪。月王不违兄意。寻遣左右收兄拘系一房。贪遂欢娱六日忌治。今招恶报腹内六年。又云昔填鼠穴六日。今招斯报六载腹中。此皆不然。太子逾城之日马鞭指耶输之腹。令有此孕表异凡众特现异灵。六载胎中方诞殊质。国王疑谤母子俱焚。火变莲池都无伤损。群臣国王顿息疑心。知释迦之久离染情。显罗睺之不同余众。又乃将珠奉佛。雪耻耶输。鹙子将归便令度脱。少欲知足大行密修已证四果。此尊者圣凡莫测因果难知。内修菩萨之心外现声闻之相。故云密行也</p><p>经云憍梵波提宾头卢波罗堕</p><p>赞曰。第六流泉应供对。梵云笈房钵底此云牛相。憍梵波提讹也。过去因摘一茎禾数颗堕地。五百生中作牛偿他。今虽人身尚作牛呞之相。因号为牛相比丘。恐人谤毁反堕众苦。佛敕令往忉利天宫。尸利沙园修习<a href=\"/remen/chanding.html\" class=\"keylink\" target=\"_blank\">禅定</a>。佛入灭时结集法藏。令人往唤。问曰世尊安乐否。语曰已灭度。又问我师在无。报曰舍利弗不忍见世尊灭度。<a href=\"/remen/sanjie.html\" class=\"keylink\" target=\"_blank\">三界</a>无依先已入灭。尊者闻语嗟叹再三。乃化水流至下界。水中说偈。偈云憍梵波提头面礼。妙众端严第一像。象王既去象子随。大师入灭我亦灭。因兹化火焚身入于寂灭。此尊者辟嫌疑于妙高顶上习禅观。于沙利园中忽闻我佛世尊示归寂灭。又知本师鹙子现迹沈空。水流偈于岩间火焚身于天上。故云流泉也。宾头卢颇罗堕者。案请宾头卢经云。宾头卢者是字。未详其义。颇罗堕者是姓。此云利根。故毗奈耶律云。树提长者以栴檀钵置于刹上告云。若有神通能取之便与。尊者在山纳衣之次天眼遥见。削针山崖骋通便往。线连山埵带入王城。蔽日翳空。城中士庶莫不惊惶。孕妇<a href=\"/remen/duotai.html\" class=\"keylink\" target=\"_blank\">堕胎</a>乃往白佛。佛呵责已云。汝自今后不得随吾不得入灭。留身久住与人增福受请应供。现在南<a href=\"/remen/tianzhu.html\" class=\"keylink\" target=\"_blank\">天竺</a>摩利支山居住受请。垂赴往往现身。请命<a href=\"/remen/yigui.html\" class=\"keylink\" target=\"_blank\">仪轨</a>具在请宾头卢经内。此不繁叙。此尊者受佛敕命不入涅槃。恒驻锡于摩利支山每应供于阎浮世界。故云应供也</p><p>经云迦留陀夷摩诃劫宾那</p><p>赞曰。第七化贪除慢对。迦留陀夷<a href=\"/remen/zhengfa.html\" class=\"keylink\" target=\"_blank\">正法</a>念经云。翻为黑曜。身有黑光。能照曜故。增一云。迦留陀夷夜行乞食值天阴暗。闪电照见。孕妇惊怖将为神鬼。时乃堕胎遂诣白佛。佛呵责已便立禁戒不得夜行乞食。又化悭女令舍悭贪。具如别处。此尊者惊孕妇伤子。化悭女舍贪。损正教于一时。立规绳于千古。故云化贪也 摩诃劫宾那此云房宿。佛与同房宿。化作老比丘为之说法。因而得道故云房宿。因佛化导慢心乃除。此尊者世尊以韬藏圣相变现僧仪。持金锡以同行。处茅堂而共宿。乃知根熟却复本形。睹相好而发心。听微言而息慢。故云除慢也</p><p>经云薄拘罗阿[(而/而)*(少/((色-巴)+兄))]楼驮</p><p>赞曰。第八施药莚僧对也。梵云薄矩罗此云善容。言薄拘罗讹也。毗婆尸佛入涅槃后。有一比丘甚患头痛。善容时作贫士持一呵梨勒施病比丘。比丘服已病即除愈。因施药故九十一劫天上人间受福快乐。又因往昔曾作比丘。发愿不视女子面。不受女子所施衣。不受女子手中饭。尊者母苦忆子情切乃入寺看子。善容不乐寻时遣母便出房门。母怀小愤为儿五逆乃发恶愿。愿我来世作伊后母种种[夌*欠]治。果应前愿五杀不死。投佛出家遂成圣果。少欲知足塔涌一钱。故此尊者心唯少欲身不重衣。施良药之微因获无病之殊报。故云施药也。阿[(而/而)*(少/((色-巴)+兄))]楼驮者梵云阿泥律陀此云无灭。佛之堂弟。云阿[少/兔]驮者讹也。应作[(而/而)*(少/((色-巴)+兄))]字。于过去世曾施缘觉一食。五十劫中福不灭故。又过去世曾作猎人欲盗毫珠。以箭挑灯睹佛相好乃发胜心。舍弃弓矢誓不害命。善因力故今得出家。多诸睡眠障习禅定。佛乃呵责。耻见大众。更不寝息。乃得天眼。此尊者挑灯少善根获天眼之殊功。施食微<a href=\"/remen/yinyuan1.html\" class=\"keylink\" target=\"_blank\">因缘</a>感<a href=\"/remen/futian.html\" class=\"keylink\" target=\"_blank\">福田</a>而无尽。故云筵僧也</p><p>经云如是等诸大弟子</p><p>赞曰。第二结也。标千余人列名十六。不能具载故云等也。诸大弟子者。学在我后故名为弟。解从我生名为子也。上来道行尊高众讫</p><p>经云并诸菩萨摩诃萨</p><p>赞曰。第二悲心广大众也。又分为三。初标类。二列名。三结之。此即初也。梵云菩提萨埵摩诃萨埵略云菩萨摩诃萨。菩萨<a href=\"/remen/xiuxing.html\" class=\"keylink\" target=\"_blank\">修行</a>略有二门。一自利大智为首。二利他大悲为先。菩提觉义智所求果。萨埵有情义悲所度生。依弘誓语故名菩萨。以二为境名为菩萨。有财释也。又觉是所求果。有情是自身。求三菩提之有情故名菩萨。依主释也。云摩诃萨者。今此等菩萨名振十方位居八地。拣小菩萨表异二乘故云摩诃萨也</p><p>经云文殊师利法王子阿逸多菩萨</p><p>赞曰。第二列名也。分之为二。一十祥三会对。二愍物策勤对。此即初也。梵云曼殊师利此云妙吉祥。生时有十种吉祥事故。一光明满室。二<a href=\"/remen/ganlu.html\" class=\"keylink\" target=\"_blank\">甘露</a>盈庭。三地涌七珍。四神开伏藏。五鸡生凤子。六猪孩龙肫。七马产骐驎。八牛生白驿。九仓变金粟。十象具六牙。故云妙吉祥也。是北方常喜世界欢喜藏摩尼宝积佛。闻名能灭四重等罪。又云过去为龙种上尊王佛。华严经说。在此清凉五台山。与一万菩萨俱。法王子者。佛地论云。从世尊口正法所生。绍继佛身不断绝故名法王子。问文殊已三祇行满十号身圆。何得息国之化扬于他方而示迹。答此尊者慈悲广大利物弘深。显净名之悟理已言。助释迦而投机演法。或因或果何必生疑。阿逸多此云慈氏。依梵本应云梅呾利曳那。此翻为慈。古云弥帝隶或言弥勒者皆讹。当来下生之时才生。便具三十二相。身紫金色姿容揵特。母性不调。怀子已来悲心济物慈心救厄。相师曰。此师子儿之德也。因为立号称梅呾利曳那。若释此名应云梅呾利曳尼。尼是女声。母姓慈故因名慈氏。因成现在果熟当生。忻慕净方亦来至会</p><p>经云乾陀诃提菩萨常<a href=\"/remen/jingjin.html\" class=\"keylink\" target=\"_blank\">精进</a>菩萨</p><p>赞曰。第二愍物策勤对也。乾陀诃提菩萨者未详所译。称赞净土经第三菩萨名不休息。即化利有情更无止息也。常精进者。念念胜前进后。更无懈怠故也</p><p>经云与如是等诸大菩萨</p><p>赞曰。第三结之也。已上菩萨众也。即悲心广大众讫</p><p>经云及释提桓因等无量诸天大众俱</p><p>赞曰。第三明乐法诸天众。梵云释迦提婆因达罗。释迦姓也。此释翻为能。提婆者天也。因达罗帝也。云释提桓因言天帝释俱讹倒也。此在妙高山顶而住三十三天之帝王。过去字憍尸迦此云茧儿。名阿摩竭陀。此云无毒害。即摩竭陀国过去帝释修因之处。用国为名。修行因缘如宗轮疏。如帝释等等者。余诸天大众俱至只薗也。上来三众不同。总是第五所被机讫五段不同总是序分已竟(已下正宗分也)</p><p>阿弥陀经通赞疏卷上</p><p>阿弥陀经通赞疏 卷中</p><p>大慈恩寺沙门窥基撰</p><p>经云尔时佛告长老舍利弗从是西方过十万亿佛土有世界名曰极乐</p><p>赞曰。第二正宗分也。大文分六。第一标净土之宗果。经尔时佛告长老舍利弗乃至得与如是诸上善人俱会一处。第二明极乐之因殊。经舍利弗不可以少善根乃至若有众生闻是说者应当发愿生彼国土。第三诸佛证明。经舍利弗如我今者赞叹阿弥陀佛乃至舍利弗汝等皆当信受我语及诸佛所说。第四三生发愿。经舍利弗若有人已发愿今发愿当乃至若有信者应当发愿生彼国土。第五彼尊赞叹咸曰希奇。经舍利弗如我今者称赞诸佛乃至一切世间难信之法。第六我佛叙陈独称难事。经舍利弗当知我于乃至经终五行来是。初文分二。初略明净土。二广明净土。初文有七。一指方所。二明数量。三显国名。四明化主。五辨说法。六征国名号。七结成极乐此初三也。佛告告语也。从是西方从是指方所此土远指西方。过十万亿佛明数量也。有世界名曰极乐显国名也。极乐国土正是。经宗告鹙子。以令知诱含生而忻慕不能广叙。聊述七门。第一释名。第二出体。第三辨假实。第四漏无漏料拣。第五五位分别。第六三科收摄。第七释其妨难。且释名者。世者可破坏义。界者境分剂也。即所居土名。曰极乐者。乐即能居者。<a href=\"/remen/diliushi.html\" class=\"keylink\" target=\"_blank\">第六识</a>相应乐受也。世即界。持业释也。极者至极乐受。世界者即是无情。相违释也。出体者。极乐者即至极乐受也。世者即有情无情法上不坚可破坏而立世名。即色心上假立。界者四尘五尘为体。虽圣境无坌恶。义是尘之类故亦呼为尘。细四相迁亦名世界。辨假实者。若是化净土而但是假。是定果色去者。有情未除秽种。未能变得净土。但是变心如三变土田等不乖唯识。漏无漏料拣者。若是佛本质净土唯无漏摄。若往生有情及菩萨所变净土唯是有漏。谓第八识果转非因故。五位分别者。极乐者心所收。世界者即色法摄。三科收摄者。极乐者即行蕴收。世界者即色蕴摄。十二处中极乐法处收。世界即色处摄。十八界中法界及六境中摄。释妨难者。问十方佛国快乐皆同。何故偏指西方劝<a href=\"/remen/rensheng.html\" class=\"keylink\" target=\"_blank\">人生</a>彼。答良为凡夫业重处处生贪。若不偏指一方即不系心专注。所以法华经云。众生处处着。引之令得出。又西方净土主胜愿强。偏劝往生疾成圣果。所以偏指也</p><p>经云其土有<a href=\"/remen/fohao.html\" class=\"keylink\" target=\"_blank\">佛号</a>阿弥陀今现在说法</p><p>赞曰。此第四明化主。第五辨说法也。阿弥陀上已解。自下经亦有自说处。现在者拣于过未。说者演说。法者执持名号之法。即是教法也。阿弥陀佛长为众生演说妙法转令精进。故慈悲广大利物弘深。现初地之报身化无边之根器。故云今现在说法。问何故不告菩萨只告声闻。答菩萨已无秽种。居净国而皆同。声闻分别未除秽方之各异。令生忻慕只告声闻。问声闻数广。顿悟者颇多。何故不告余人独告鹙子。答只如任家长子国付贤臣。鹙子智辨不群。偏告一何爽理乎</p><p>经云舍利弗彼土何故名为极乐</p><p>赞曰。第六征国名号。故者所以义。前标极乐之名未彰极乐之相。不睹胜妙难为发心。将欲显示净方故乃自征国号也</p><p>经云其国众生无有众苦但受诸乐故名极乐</p><p>赞曰。第七结成极乐之名。其国众生者。众生具十种名。众生即十名中之一名也。莲华化生无其生苦。四序不能迁故无老苦。非分段无病苦。<a href=\"/remen/shouming.html\" class=\"keylink\" target=\"_blank\">寿命</a>无尽无死苦。无父母亲疎故无怨憎会苦。所欲如意无求不得苦。颜貌端严无诸根缺陋之苦。又四时一等故无寒暑等苦。故云其国众生无有众苦。谓处绝三途人无众苦。只如<a href=\"/remen/suoposhijie.html\" class=\"keylink\" target=\"_blank\">娑婆世界</a>。有漏形躯四蛇回身三龙害命。乖张病恼报尽死侵。有爱必离无怨不会。竖迷至理横受阴缠。今兹众人永无此也。且积修白业生处红莲。相好常身蠲除四相。已情绝虑谁为爱憎。随念即来无求不得。五香佛体众德严身。故云无有众苦也。但受诸乐者。才归净土圣众随迎。莲华倏开睹金容之相好。征风暂扇听宝树而摇声。加以飘渺仙云近浮神足。轻盈衣言豆┫榛?3口舜妊盏梅ㄓ《???D河谓鸬钐??识??小H淮蟠仍腹憷?燮照础G揖闪??⑽?膊醒辍P卵Щ??谐刹煌恕F裎ń?汛挚嘁忠嗝罟?窃墩咴铡9试频?苤罾帧9拭??帧N时送潦羧?绶瘛4鹞抻?史怯?纭5鼐庸史巧?纭S行蜗喙史俏奚?纭D谖藁嘀滞飧芯环健;爻鏊牧魉???纭9史墙缦狄</p></div>"
}]