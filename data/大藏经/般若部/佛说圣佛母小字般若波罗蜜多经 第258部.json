[{
    "title": "佛说圣佛母小字般若波罗蜜多经 第258部",
    "author": "天息灾 译",
    "html": "<div class=\"B1_text\"><p>佛说圣佛母小字<a href=\"/remen/banruo.html\" class=\"keylink\" target=\"_blank\">般若</a>波罗蜜多经</p><p>西天中印度惹烂[马*犬]罗国密林寺<a href=\"/remen/sanzang.html\" class=\"keylink\" target=\"_blank\">三藏</a>赐紫<a href=\"/remen/shamen.html\" class=\"keylink\" target=\"_blank\">沙门</a>臣天息灾奉诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>。在王舍城鹫峰山中。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。并诸百千俱胝那庾多菩萨。复有百千俱胝那庾多梵王帝释护世。诸大众等恭敬围绕</p><p>尔时世尊于吉祥宝藏师子座上结跏趺坐。是时圣观<a href=\"/remen/zizai.html\" class=\"keylink\" target=\"_blank\">自在</a>菩萨摩诃萨即从座起。偏袒右肩右膝着地。瞻仰尊头目不暂舍。合掌恭敬<a href=\"/remen/huanxi.html\" class=\"keylink\" target=\"_blank\">欢喜</a>踊跃。头面礼足而白佛言。世尊唯愿世尊为我说是小字般若波罗蜜多经。令诸<a href=\"/remen/zhongsheng.html\" class=\"keylink\" target=\"_blank\">众生</a>得闻是法获大福德。一切<a href=\"/remen/yezhang.html\" class=\"keylink\" target=\"_blank\">业障</a>决定消除。当来速获无上<a href=\"/remen/puti.html\" class=\"keylink\" target=\"_blank\">菩提</a>。若有众生发至诚心。<a href=\"/remen/shouchi.html\" class=\"keylink\" target=\"_blank\">受持</a>读诵此<a href=\"/remen/zhenyan.html\" class=\"keylink\" target=\"_blank\">真言</a>者。随所求愿决定成就无诸魔难</p><p>尔时世尊告圣观自在菩萨摩诃萨。善哉善说是言。善哉善哉善男子。汝能如是至心。为诸众生令得安乐长寿。善男子汝应谛听。至心听我说是小字般若波罗蜜多经。若诸众生闻说是法获大福德。一切业障皆悉消除。决定速证无上正等菩提。若有众生<a href=\"/remen/faxin.html\" class=\"keylink\" target=\"_blank\">发心</a>受持此真言者。无诸魔事皆得成就</p><p>是时圣观自在菩萨摩诃萨。复白佛言世尊善逝今说。为诸众生令得安乐</p><p>尔时世尊而于一时。入三摩地名<a href=\"/remen/jietuo.html\" class=\"keylink\" target=\"_blank\">解脱</a>一切众生。从定起已眉间毫相。放百千俱胝那庾多光明。此大光明普照一切诸佛刹土。所有无量众生蒙光照曜。皆得决定速证阿耨多罗三藐三菩提。所有<a href=\"/remen/diyu.html\" class=\"keylink\" target=\"_blank\">地狱</a>一切众生皆获安乐诸佛刹土六种震动。于诸佛上又雨上妙栴檀沉水细粖之香以用<a href=\"/remen/gongyang.html\" class=\"keylink\" target=\"_blank\">供养</a></p><p>尔时世尊说此般若波罗蜜多经。是时所有一切菩萨摩诃萨。各各发起平等之心。发起慈愍心。发起忆念利他心。发起远离一切罪障心。发起种种利益之心。发起般若波罗蜜多心。是时世尊告圣观自在菩萨摩诃萨。汝等谛听我今为汝。说是圣佛母小字般若波罗蜜多真言曰</p><p>曩莫(入一)舍(引)吉也(二合反二)母曩曳(引三)怛他(去引)誐哆(引)野(引四)[口*栗]喝(二合)帝(引五)三么药(二合反)讫三(二合)没[马*犬](引)野(六)怛儞也(二合反)他(引八)母[宁*页](引)母[宁*页](引九)摩贺(引)母曩曳(引十)娑嚩(二合引)贺(引十)</p><p>佛告圣观自在菩萨摩诃萨言。此圣佛母小字般若波罗蜜多真言。一切诸佛由是得阿耨多罗三藐三菩提。我亦由是小字般若波罗蜜多真言故。得成无上正等菩提。往昔有佛亦名释迦牟尼如来。于彼佛所闻说是法。彼佛说言如是三世一切诸佛。由斯法故方得<a href=\"/remen/chengfo.html\" class=\"keylink\" target=\"_blank\">成佛</a></p><p>佛复告圣观自在菩萨摩诃萨言。我今为汝授其记别。汝于人间未来世中得成佛道。号普放光明吉祥。宝峰王如来应正等觉。汝得听闻如是妙法。应当受持读诵若自书写若教人书思惟解了。复能为他一切众生广说其义。令彼书写是经。于己舍宅受持读诵。于未来世速成无上正等菩提。是时一切如来同证汝等。我今为汝复说般若波罗蜜多陀罗尼曰</p><p>怛儞也(二合反)他(引一)唵(引二)惹(仁左反下同)野惹野(二)钵讷么(二合引)避(引三)遏嚩(无可反)铭(引四)萨啰(来假反下同)萨哩抳(尼贞反下同五)尾哩尾哩(六)尾啰(引)尾哩(七)企哩企哩(八) 儞嚩哆(去)弩(鼻音九)播(引)攞[宁*吉](宁吉反十)没度(引)哆(引)啰抳(十一)布啰抳(十二)布啰野(十三)婆(去)誐嚩(武末反)帝(十四)萨[口*栗]嚩(二合引)[口*商](引十五)么么(此处称名十六)布啰野(十七)萨[口*栗]嚩 (二合)萨怛嚩(二合引)难(上)左(十八)萨[口*栗]嚩(二合)嚩[口*栗]么(二合引十九) 嚩啰拏(引)[宁*吉](二十)尾戍(引)驮野(二十一)尾戍(引)[马*犬]野(二十二)没[马*犬](引)地瑟姹(二合引)[宁*页]曩(引二十三)娑嚩(二合引)贺(二十四引)</p><p>佛告圣观自在菩萨摩诃萨。此胜妙法般若波罗蜜多陀罗尼。是能出生一切诸佛菩萨之母。若有众生暂闻是法。所作罪障悉皆消灭。此法一切诸佛及众菩萨。经百俱胝劫说其<a href=\"/remen/gongde.html\" class=\"keylink\" target=\"_blank\">功德</a>不能得尽。若能受持读诵此陀罗尼者。便同入一切曼拏攞中得受灌顶。又如受持一切真言皆获成就。是时圣观自在菩萨而白佛言。世尊何故复说此般若波罗蜜多陀罗尼。世尊告言我为愍念一切少善方便<a href=\"/remen/xiedai.html\" class=\"keylink\" target=\"_blank\">懈怠</a>众生。是故说此般若波罗蜜多陀罗尼。令彼受持读诵。若自书写若教他书。此等一切众生。速疾<a href=\"/remen/zhengde.html\" class=\"keylink\" target=\"_blank\">证得</a>无上菩提。如是如是世尊善说是般若波罗蜜多陀罗尼。是时圣观自在菩萨摩诃萨复白佛言。世尊此法实未曾有。世尊此法实未曾有。善逝世尊大慈。为欲救度一切少善方便懈怠众生。令得利益安乐说斯妙法。是时世尊说此经已。诸大声闻并诸菩萨摩诃萨。一切<a href=\"/remen/shijian.html\" class=\"keylink\" target=\"_blank\">世间</a><a href=\"/remen/tianren.html\" class=\"keylink\" target=\"_blank\">天人</a>阿苏啰彦达嚩等。闻佛所说皆大欢喜。信受奉行作礼而退</p><p>佛说圣佛母小字般若波罗蜜多经</p></div>"
}]