[{
    "title": "普遍智藏般若波罗蜜多心经 第252部",
    "author": "沙门法月重译",
    "html": "<div class=\"B1_text\"><p>普遍智藏<a href=\"/fojing/xinjing/\" class=\"keylink\" target=\"_blank\">般若波罗蜜多心经</a></p><p>摩竭提国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>法月重译</p><p>如是我闻。一时佛在王舍大城灵鹫山中。与大<a href=\"/remen/biqiu.html\" class=\"keylink\" target=\"_blank\">比丘</a>众满百千人。菩萨摩诃萨七万七千人俱。其名曰<a href=\"/remen/gsyps.html\" class=\"keylink\" target=\"_blank\">观世音菩萨</a>。文殊师利菩萨。<a href=\"/remen/mile.html\" class=\"keylink\" target=\"_blank\">弥勒</a>菩萨等。以为上首。皆得<a href=\"/remen/sanmei.html\" class=\"keylink\" target=\"_blank\">三昧</a>总持。住不思议<a href=\"/remen/jietuo.html\" class=\"keylink\" target=\"_blank\">解脱</a></p><p>尔时观<a href=\"/remen/zizai.html\" class=\"keylink\" target=\"_blank\">自在</a>菩萨摩诃萨在彼敷坐。于其众中即从座起。诣<a href=\"/remen/shizun.html\" class=\"keylink\" target=\"_blank\">世尊</a>所。面向合掌曲躬恭敬。瞻仰尊颜而白佛言。世尊。我欲于此会中。说诸菩萨普遍智藏<a href=\"/remen/banruo.html\" class=\"keylink\" target=\"_blank\">般若</a>波罗蜜多心。唯愿世尊听我所说。为诸菩萨宣秘法要。尔时世尊以妙<a href=\"/remen/fanyin.html\" class=\"keylink\" target=\"_blank\">梵音</a>。告观自在菩萨摩诃萨言。善哉善哉具大悲者。听汝所说。与诸<a href=\"/remen/zhongsheng.html\" class=\"keylink\" target=\"_blank\">众生</a>作大光明。于是观自在菩萨摩诃萨蒙佛听许。佛所护念。入于慧光三昧正受。入此定已。以三昧力行深般若波罗蜜多时。照见<a href=\"/remen/wuyun.html\" class=\"keylink\" target=\"_blank\">五蕴</a><a href=\"/remen/zixing.html\" class=\"keylink\" target=\"_blank\">自性</a>皆空。彼了知五蕴自性皆空。从彼三昧安详而起。即告慧命<a href=\"/remen/sheli.html\" class=\"keylink\" target=\"_blank\">舍利</a>弗言。善男子。菩萨有般若波罗蜜多心。名普遍智藏。汝今谛听善思念之。吾当为汝分别解说。作是语已。慧命舍利弗白观自在菩萨摩诃萨言。唯大净者。愿为说之。今正是时。于斯告舍利弗。诸菩萨摩诃萨应如是学。色性是空空性是色。色不异空空不异色。色即是空空即是色。受想行识亦复如是。识性是空空性是识。识不异空空不异识。识即是空空即是识。<a href=\"/remen/shelizi.html\" class=\"keylink\" target=\"_blank\">舍利子</a>。是诸法空相。不生不灭不垢不净不增不减。是故空中无色。无受想行识。无眼耳鼻舌身意。无色声香味触法。无眼界乃至无<a href=\"/remen/yishi.html\" class=\"keylink\" target=\"_blank\">意识</a>界。无无明亦无无明尽。乃至无老死亦无老死尽。无苦集灭道。无智亦无得。以无所得故。<a href=\"/remen/puti.html\" class=\"keylink\" target=\"_blank\">菩提</a>萨埵依般若波罗蜜多故心无挂碍。无挂碍故无有恐怖。远离颠倒梦想。究竟<a href=\"/remen/niepan.html\" class=\"keylink\" target=\"_blank\">涅槃</a>。三世诸佛依般若波罗蜜多故。得阿耨多罗三藐三菩提。故知般若波罗蜜多是大神咒。是大明咒。是无上咒。是无等等咒。能除一切苦真实不虚。故说<a href=\"/fozhou/boreboluomiduozhou/\" class=\"keylink\" target=\"_blank\">般若波罗蜜多咒</a>。即说咒曰</p><p>揭谛揭谛 波罗揭谛 波罗僧揭谛 菩提莎婆诃</p><p>佛说是经已。诸比丘及菩萨众。一切<a href=\"/remen/shijian.html\" class=\"keylink\" target=\"_blank\">世间</a><a href=\"/remen/tianren.html\" class=\"keylink\" target=\"_blank\">天人</a>阿修罗乾闼婆等。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p><p>普遍智藏般若波罗蜜多<a href=\"/fojing/xinjing/yuanwen.html\" class=\"keylink\" target=\"_blank\">心经</a></p></div>"
}]