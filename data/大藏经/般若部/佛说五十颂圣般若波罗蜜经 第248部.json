[{
    "title": "佛说五十颂圣般若波罗蜜经 第248部",
    "author": "施护 译",
    "html": "<div class=\"B1_text\"><p>佛说五十颂圣<a href=\"/remen/banruo.html\" class=\"keylink\" target=\"_blank\">般若</a>波罗蜜经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传法大师臣施护奉诏译</p><p>如是我闻。一时佛在王舍城鹫峰山中。与大苾刍众千二百五十人俱。皆得阿罗汉。诸漏已尽无复<a href=\"/remen/fannao.html\" class=\"keylink\" target=\"_blank\">烦恼</a>。心善<a href=\"/remen/jietuo.html\" class=\"keylink\" target=\"_blank\">解脱</a>通达<a href=\"/remen/zhihui.html\" class=\"keylink\" target=\"_blank\">智慧</a>。如大龙王断诸有结。去除重担所作已办。逮得已利心得<a href=\"/remen/zizai.html\" class=\"keylink\" target=\"_blank\">自在</a></p><p>尔时佛告尊者须<a href=\"/remen/puti.html\" class=\"keylink\" target=\"_blank\">菩提</a>。若有善男子善女人及诸声闻缘觉。爱乐修学无上菩提者。汝等之人。于此般若波罗蜜经。听受读诵分别演说速获正觉。须菩提。此般若波罗蜜经。具足方便通达一切。诸佛菩萨甚深法藏应如是学如是<a href=\"/remen/xiuxing.html\" class=\"keylink\" target=\"_blank\">修行</a>。须菩提。若有菩萨摩诃萨。于此般若波罗蜜经。<a href=\"/remen/suixi.html\" class=\"keylink\" target=\"_blank\">随喜</a>听闻<a href=\"/remen/shouchi.html\" class=\"keylink\" target=\"_blank\">受持</a>读诵。应如是学如是修行何以故。此经广说一切诸佛菩萨阿耨多罗三藐三菩提甚深法藏。须菩提。又此般若波罗蜜经。所有声闻法缘觉法菩萨法菩提分法。及一切诸佛一切般若波罗蜜法。聚集摄受平等如一。尔时须菩提白佛言。<a href=\"/remen/shizun.html\" class=\"keylink\" target=\"_blank\">世尊</a>。云何所有声闻法缘觉法菩萨法菩提分法。及一切诸佛一切般若波罗蜜法。聚集摄受平等如一</p><p>佛告须菩提。所有<a href=\"/remen/bushi.html\" class=\"keylink\" target=\"_blank\">布施</a>波罗蜜。持戒波罗蜜。忍辱波罗蜜。<a href=\"/remen/jingjin.html\" class=\"keylink\" target=\"_blank\">精进</a>波罗蜜。<a href=\"/remen/chanding.html\" class=\"keylink\" target=\"_blank\">禅定</a>波罗蜜。智慧波罗蜜。内空。外空。内外空。大空。胜义空。有为空。无为空。无变异空。<a href=\"/remen/wuxiang.html\" class=\"keylink\" target=\"_blank\">无相</a>空。自相空。有际空。无际空。性空。本性空。无性空。<a href=\"/remen/zixing.html\" class=\"keylink\" target=\"_blank\">自性</a>空。无性自性空。一切法空。<a href=\"/remen/sinianchu.html\" class=\"keylink\" target=\"_blank\">四念处</a>。四正断。四神足。五根。五力。七觉支。八圣道。<a href=\"/remen/sishengdi.html\" class=\"keylink\" target=\"_blank\">四圣谛</a>。四无色。八解脱。九分法。空解脱门。无相解脱门。无愿解脱门。一切三摩地总持门。四智。五通。一切如来十力。四无所畏。大慈。大悲。十八不共法。须陀洹果。斯陀含果。阿那含果。阿罗汉果。缘觉果。菩萨一切道智。如是一切善法。一切般若波罗蜜。悉皆聚集平等摄受。如一无异</p><p>尔时须菩提。闻佛所说。白世尊言。今此经典。聚集摄受一切善法。一切般若波罗蜜多。平等如一。甚深微妙。意趣深远。难解难知。佛言须菩提。如是如是。如汝所说。须菩提。若有不种善根诸恶朋友。钝根<a href=\"/remen/xiedai.html\" class=\"keylink\" target=\"_blank\">懈怠</a>。无智愚痴。少解少闻。初学浅识。及乐小乘。智慧狭劣者。于此般若波罗蜜经。难解难入。而不信受。汝等当知</p><p>复次须菩提。若有善男子善女人。于此般若波罗蜜经。随喜听受。读诵演说。如持过去未来现在诸佛。不久速成阿耨多罗三藐三菩提。佛说是经已。尊者须菩提及诸菩萨。<a href=\"/remen/tianren.html\" class=\"keylink\" target=\"_blank\">天人</a>阿修罗等。闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p><p>佛说五十颂圣般若波罗蜜经</p></div>"
}]