[{
    "title": "佛说仁王般若波罗蜜经 第245部",
    "author": "鸠摩罗什 译",
    "html": "<div class=\"B1_text\"><p>第一卷第二卷</p><p>佛说仁王<a href=\"/remen/banruo.html\" class=\"keylink\" target=\"_blank\">般若</a>波罗蜜经 卷上</p><p>姚秦<a href=\"/remen/sanzang.html\" class=\"keylink\" target=\"_blank\">三藏</a>鸠摩罗什译</p><p>序品第一</p><p>如是我闻。一时佛在王舍城耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众八百万亿。学无学皆阿罗汉。有为<a href=\"/remen/gongde.html\" class=\"keylink\" target=\"_blank\">功德</a>无为功德。无学十智。有学八智。有学六智。<a href=\"/remen/sangen.html\" class=\"keylink\" target=\"_blank\">三根</a>十六心行。法假虚实观。受假虚实观。名假虚实观。三空观门。<a href=\"/remen/sidi.html\" class=\"keylink\" target=\"_blank\">四谛</a>十二缘。无量功德皆成就。复有八百万亿大仙缘觉。非断非常。四谛十二缘皆成就。复有九百万亿菩萨摩诃萨。皆阿罗汉实智功德。方便智功德。行独大乘。四眼五通三达十力。四无量心。四辩四摄。金刚灭定。一切功德皆成就。复有千万亿<a href=\"/remen/wujie.html\" class=\"keylink\" target=\"_blank\">五戒</a>贤者。皆行阿罗汉十地<a href=\"/remen/huixiang.html\" class=\"keylink\" target=\"_blank\">回向</a>五分法身具足。无量功德皆成就。复有十千五戒清信女。皆行阿罗汉十地皆成就。始生功德住生功德终生功德。三十生功德皆成就。复有十亿七贤<a href=\"/wenda/jushi/\" class=\"keylink\" target=\"_blank\">居士</a>。<a href=\"/remen/dexing.html\" class=\"keylink\" target=\"_blank\">德行</a>具足。二十二品。十一切入。八除入。八<a href=\"/remen/jietuo.html\" class=\"keylink\" target=\"_blank\">解脱</a>。三慧。十六谛。四谛。四三二一品。观得九十忍一切功德皆成就。复有万万亿九梵。三净三光三梵。五喜乐天。天定功德。定味常乐<a href=\"/remen/shentong.html\" class=\"keylink\" target=\"_blank\">神通</a>十八生处功德皆成就。复有亿亿六欲诸天子。十善<a href=\"/remen/guobao.html\" class=\"keylink\" target=\"_blank\">果报</a>神通功德皆成就。复有十六大国王。各各有一万二万乃至十万眷属。五戒十善三归功德清信行具足。复有五道一切<a href=\"/remen/zhongsheng.html\" class=\"keylink\" target=\"_blank\">众生</a>。复有他方不可量众。复有变十方<a href=\"/remen/jingtu.html\" class=\"keylink\" target=\"_blank\">净土</a>现百亿高座。化百亿须弥宝华。各各坐前华上。复有无量化佛。有无量菩萨比丘八部大众。各各坐宝莲华。华上皆有无量国土。一一国土佛及大众如今无异。一一国土中一一佛及大众。各各说般若波罗蜜。他方大众及化众。此<a href=\"/remen/sanjie.html\" class=\"keylink\" target=\"_blank\">三界</a>中大众十二大众。皆来集会坐九劫莲华座。其会方广九百五十里大众佥然而坐。尔时十号三明大灭谛金刚智释迦牟尼佛。初年月八日方坐十地。入大寂室<a href=\"/remen/sanmei.html\" class=\"keylink\" target=\"_blank\">三昧</a>思缘放大光明照三界中。复于顶上出千宝莲华。其华上至非想非非想天。光亦复尔。乃至他方恒河沙诸佛国土。时<a href=\"/remen/wusejie.html\" class=\"keylink\" target=\"_blank\">无色界</a>雨无量变大香华香如车轮华。如须弥山王。如云而下。十八梵天王雨百变异色华。六欲诸天雨无量色华。其佛座前自然生九百万亿劫(丹本作级)华。上至非想非非想天。是时世界其地六种震动</p><p>尔时诸大众俱共佥然生疑。各相谓言。四无所畏十八不共法五眼法身大觉<a href=\"/remen/shizun.html\" class=\"keylink\" target=\"_blank\">世尊</a>。前已为我等大众。二十九年说摩诃般若波罗蜜。金刚般若波罗蜜。天王问般若波罗蜜。光赞般若波罗蜜。今日如来放大光明斯作何事。时十六大国王中。舍卫国主波斯匿王名曰月光。德行十地。<a href=\"/remen/liudu.html\" class=\"keylink\" target=\"_blank\">六度</a>三十七品。四不坏净。行摩诃衍化。次第问居士宝盖法净名等八百人。复问须<a href=\"/remen/puti.html\" class=\"keylink\" target=\"_blank\">菩提</a><a href=\"/remen/sheli.html\" class=\"keylink\" target=\"_blank\">舍利</a>弗等五千人。复问<a href=\"/remen/mile.html\" class=\"keylink\" target=\"_blank\">弥勒</a>师子吼等十千人。无能答者</p><p>时波斯匿王即以神力作八万种音乐。十八梵六欲诸天亦作八万种音乐。声动三千乃至十方恒河沙佛土。有缘斯现。彼他方佛国中南方法才菩萨共五百万亿大众俱来入此大会。东方宝柱菩萨共九百万亿大众俱来入此大会。北方<a href=\"/remen/xukong.html\" class=\"keylink\" target=\"_blank\">虚空</a>性菩萨共百千万亿大众俱来入此大会。西方善住菩萨共十恒河沙大众俱来入此大会。六方亦复如是。作乐亦然。亦复共作无量音乐<a href=\"/remen/juewu.html\" class=\"keylink\" target=\"_blank\">觉悟</a>如来。佛即知时得众生根。即从定起方坐莲华师子座上如金刚山王。大众<a href=\"/remen/huanxi.html\" class=\"keylink\" target=\"_blank\">欢喜</a>。各各现无量神通。地及虚空大众而住</p><p>仁王般若波罗蜜护国经观空品第二</p><p>尔时佛告大众。知十六大国王意欲问护国土<a href=\"/remen/yinyuan1.html\" class=\"keylink\" target=\"_blank\">因缘</a>。吾今先为诸菩萨。说护<a href=\"/remen/foguo.html\" class=\"keylink\" target=\"_blank\">佛果</a>因缘护十地行。因缘。谛听谛听善思念之。<a href=\"/remen/rufa.html\" class=\"keylink\" target=\"_blank\">如法</a><a href=\"/remen/xiuxing.html\" class=\"keylink\" target=\"_blank\">修行</a>。时波斯匿王言。善大事因缘故。即散百亿种色华。变成百亿宝帐盖诸大众。尔时大王复起作礼白佛言。世尊。一切菩萨云何护佛果。云何护十地行因缘。佛言。菩萨化四生不观色如。受想行识如。众生我人常乐我净如。知见寿者如。菩萨如。六度四摄一切行如。二谛如。是故一切法性真实空。不来不去无生无灭。同真际等法性。无二无别如虚空。是故阴入界<a href=\"/remen/wuwo.html\" class=\"keylink\" target=\"_blank\">无我</a>无所有相。是为菩萨行化十地般若波罗蜜</p><p>白佛言。若诸法尔者。菩萨护化众生。为化众生耶。大王。法性色受想行识常乐我净。不住色不住非色不住非非色。乃至受想行识亦不住非非住。何以故。非色如。非非色如。世谛故三假故名见众生。一切生性实故。乃至诸佛三乘七贤八圣亦名见。六十二见亦名见。大王。若以名名见一切法乃至诸佛三乘四生者。非非见一切法也</p><p>白佛言。般若波罗蜜有法非非法。摩诃衍云何照。大王。摩诃衍见非非法。法若法非非法是名非非法空。法性空。色受想行识空。十二入十八界空。六大法空。四谛十二缘空。是法即生即住即灭。即有即空。<a href=\"/remen/shana.html\" class=\"keylink\" target=\"_blank\">刹那</a>刹那亦如是。法生法住法灭。何以故。九十刹那为一念。一念中一刹那经九百生灭。乃至色一切法亦如是。以般若波罗蜜空故。不见缘不见谛。乃至一切法空内空外空内外空有为空无为空无始空性空第一义空般若波罗蜜空因空佛果空空空故空。但法集故有。受集故有。名集故有。因集故有。果集故有。十行故有。佛果故有。乃至<a href=\"/remen/liudao.html\" class=\"keylink\" target=\"_blank\">六道</a>一切有。善男子。若有菩萨见法众生我人知见者。斯人行<a href=\"/remen/shijian.html\" class=\"keylink\" target=\"_blank\">世间</a>不异于世间。于诸法而不动不到不灭。<a href=\"/remen/wuxiang.html\" class=\"keylink\" target=\"_blank\">无相</a>无无相。一相法亦如也。诸<a href=\"/remen/fofa.html\" class=\"keylink\" target=\"_blank\">佛法</a>僧亦如也。是即初地一念心。具足八万四千般若波罗蜜。即载名摩诃衍。即灭为金刚。亦名定。亦名一切行。如光赞般若波罗蜜中说。大王。是经名味句。百佛千佛百千万佛说名味句。于恒河沙三千大千国土中。成无量七宝施三千大千国中众生。皆得七贤四果。不如于此经中起一念信。何况解一句者。句非句非非句故。般若非句。句非般若。般若亦非菩萨。何以故。十地三十生空故。始生住生终生不可得。地地中三生空故。亦非萨婆若。非摩诃衍。空故</p><p>大王。若菩萨见境见智见说见受者。非圣见也。倒想见法凡夫人也。见三界者众生果报之名也。六识起无量欲无穷。名为欲界藏空。或色所起业果名为<a href=\"/remen/sejie.html\" class=\"keylink\" target=\"_blank\">色界</a>藏空。或心所起业果名无色界藏空。三界空。三界根本无明藏亦空。三地九生灭。前三界中余无明习果报空。金刚菩萨得理尽三昧故。或果生灭空。有果空因空故空。萨婆若亦空。灭果空。或前已空故。佛得三无为果。智缘灭。非智缘灭。虚空萨婆若果空也。善男子。若有修习听说。无听无说。如虚空。法同法性。听同说同。一切法皆如也。大王。菩萨修护佛果为若此。护般若波罗蜜者为护萨婆若。十力十八不共法。五眼五分法身。四无量心一切功德果为若此。佛<a href=\"/remen/shuofa.html\" class=\"keylink\" target=\"_blank\">说法</a>时无量人天众得<a href=\"/remen/fayan.html\" class=\"keylink\" target=\"_blank\">法眼</a>净。性地信地有百千人。皆得大空菩萨大行</p><p>仁王般若波罗蜜护国经菩萨<a href=\"/remen/jiaohua.html\" class=\"keylink\" target=\"_blank\">教化</a>品第三</p><p>白佛言。世尊。护十地行菩萨云何行可行。云何行化众生。以何相众生可化。佛言。大王。五忍是菩萨法。伏忍上中下。信忍上中下。顺忍上中下。无生忍上中下。寂灭忍上下。名为诸佛菩萨修般若波罗蜜。善男子初发想信。恒河沙众生修行伏忍。于<a href=\"/remen/sanbao.html\" class=\"keylink\" target=\"_blank\">三宝</a>中生习种性十心。<a href=\"/remen/xinxing1.html\" class=\"keylink\" target=\"_blank\">信心</a><a href=\"/remen/jingjin.html\" class=\"keylink\" target=\"_blank\">精进</a>心念心慧心定心施心戒心护心愿心回向心。是为菩萨能少分化众生。已超过二乘一切善地。一切诸佛菩萨长养十心为圣胎也。次第起干慧性种性有十心。所谓四意止。身受心法。不净苦<a href=\"/remen/wuchang.html\" class=\"keylink\" target=\"_blank\">无常</a>无我也。三意止。三善根。慈施慧也。三意止。所谓三世。过去因忍。现在<a href=\"/remen/yinguo.html\" class=\"keylink\" target=\"_blank\">因果</a>忍。未来果忍。是菩萨亦能化一切众生。已能过我人知见众生等想。及外道倒想所不能坏。复有十道种性地。所谓观色识想受行。得戒忍知见忍定忍慧忍解脱忍。观三界因果。空忍无愿忍无想忍观二谛虚实。一切法无常名无常忍一切法空得无生忍。是菩萨十坚心作转轮王。亦能化四天下。生一切众生善根。又信忍菩萨所谓善达明。中<a href=\"/remen/xingzhe.html\" class=\"keylink\" target=\"_blank\">行者</a>断三界色<a href=\"/remen/fannao.html\" class=\"keylink\" target=\"_blank\">烦恼</a>缚。能化百佛千佛万佛国中。现百身千身万身神通无量功德。常以十五心为首。四摄法。四无量心。四弘愿。三解脱门。是菩萨从善地至于萨婆若。以此十五心为一切行根本种子。又顺忍菩萨所谓见胜现法。能断三界心等烦恼缚故。现一身于十方佛国中无量不可说神通化众生。又无生忍菩萨所谓远不动观慧。亦断三界心色等烦恼习故。现不可说不可说功德神通。复次寂灭忍佛与菩萨。同用此忍入金刚三昧。下忍中行名为菩萨。上忍中行名为萨婆若。共观第一义谛。断三界心习无明。尽相为金刚。尽相无相为萨婆若。<a href=\"/remen/chaodu.html\" class=\"keylink\" target=\"_blank\">超度</a>世谛第一义谛之外。为第十一地萨婆若。觉非有非无。湛然清净<a href=\"/remen/changzhu.html\" class=\"keylink\" target=\"_blank\">常住</a>不变。同真际等法性。<a href=\"/remen/wuyuan.html\" class=\"keylink\" target=\"_blank\">无缘</a>大悲教化一切众生。乘萨婆若乘来化三界。善男子。一切众生烦恼不出三界藏。一切众生果报二十二根不出三界。诸佛应化法身亦不出三界。三界外无众生。佛何所化。是故我言。三界外别有一众生界藏者。外道大有经中说非七佛之所说。大王。我常语。一切众生断三界烦恼果报尽者名为佛。<a href=\"/remen/zixing.html\" class=\"keylink\" target=\"_blank\">自性</a>清净名觉萨婆若性。众生本业是诸佛菩萨本业本所修行。五忍中十四忍具足。白佛言。云何菩萨本业清净化众生。佛言。从一地乃至后一地。自所行处及佛行处。一切知见故。本业者。若菩萨住百佛国中。作阎浮四天王。修百法门。二谛平等心化一切众生若菩萨住千佛国中。作忉利天王。修千法门。十善道化一切众生。若菩萨住十万佛国中。作炎天王。修十万法门。四<a href=\"/remen/chanding.html\" class=\"keylink\" target=\"_blank\">禅定</a>化一切众生。若菩萨住百亿佛国中。作兜率天王。修百亿法门。行道品化一切众生。若菩萨住千亿佛国中。作化乐天王。修千亿法门。二谛四谛八谛化一切众生。若菩萨住十万亿佛国中。作他化天王。修十万亿法门。<a href=\"/remen/shieryinyuan.html\" class=\"keylink\" target=\"_blank\">十二因缘</a>智化一切众生。若菩萨住百万亿佛国中。作初禅王。修百万亿法门。方便智愿智化一切众生。若菩萨住百万微尘数佛国中作二禅梵王。修百万微尘数法门。双照方便神通智化一切众生。若菩萨住百万亿阿僧祇微尘数佛国中。作三禅大梵王。修百万亿阿僧祇微尘数法门。以四无碍智化一切众生。若菩萨住不可说不可说佛国中。作第四禅大静天王三界主。修不可说不可说法门。得理尽三昧同佛行处。尽三界原教化一切众生如佛境界。是故一切菩萨本业化行清净。若十方诸如来亦修是业登萨婆若果。作三界王。化一切无量众生</p><p>尔时百万亿恒河沙大众。各从座起。散无量不可思议华。烧无量不可思议香。<a href=\"/remen/gongyang.html\" class=\"keylink\" target=\"_blank\">供养</a>释迦牟尼佛及无量大菩萨。合掌听波斯匿王说般若波罗蜜。今于佛前以偈叹曰</p><p>世尊导师金刚体心行寂灭转法轮</p><p>八辩洪音为众说时众得道百亿万</p><p>时六<a href=\"/remen/tianren.html\" class=\"keylink\" target=\"_blank\">天人</a><a href=\"/remen/chujia.html\" class=\"keylink\" target=\"_blank\">出家</a>道成比丘众菩萨行</p><p>五忍功德妙法门十四正士能谛了</p><p>三贤十圣忍中行唯佛一人能尽原</p><p>佛众法海三宝藏无量功德摄在中</p><p>十善菩萨发大心长别三界苦轮海</p><p>中下品善粟散王上品十善铁轮王</p><p>习种铜轮二天下银轮三天性种性</p><p>道种坚德转轮王七宝金光四天下</p><p>伏忍圣胎三十人十信十止十坚心</p><p>三世诸佛于中行无不由此伏忍生</p><p>一切菩萨行本原是故<a href=\"/remen/faxin.html\" class=\"keylink\" target=\"_blank\">发心</a>信心难</p><p>若得信心必不退进入无生初地道</p><p>教化众生觉中行是名菩萨初发心</p><p>善觉菩萨四天王双照二谛平等道</p><p>权化众生游百国始登一乘无相道</p><p>入理般若名为住住生德行名为地</p><p>初住一心足德行于第一义而不动</p><p>离达开士忉利王现形六道千国土</p><p>无缘无相第三谛无死无生无二照</p><p>明慧空照炎天王应形万国导群生</p><p>忍心无二三谛中出有入无变化生</p><p>善觉离明三道人能灭三界色烦恼</p><p>还观三界身口色法性第一无遗照</p><p>炎慧妙光大精进兜率天王游亿国</p><p>实智缘寂方便道达无生照空有了</p><p>胜慧三谛自达明化乐天王百亿国</p><p>空空谛观无二相变化六道入无间</p><p>法现开士<a href=\"/remen/zizai.html\" class=\"keylink\" target=\"_blank\">自在</a>王无二无照达理空</p><p>三谛现前大智光照千亿土教一切</p><p>焰胜法现无相定能洗三界迷心惑</p><p>空慧寂然无缘观还观心空无量报</p><p>远达无生初禅王常万亿土教众生</p><p>未度报身一生在进入等观法流地</p><p>始入无缘金刚忍三界报形永不受</p><p>观第三义无二照二十一生空寂行</p><p>三界爱习顺道定远达正士独谛了</p><p>等观菩萨二禅王变生法身无量光</p><p>入百恒土化一切圆照三世恒劫事</p><p>返照乐虚无尽原于第三谛常寂然</p><p>慧光开士三禅王能于千恒一时现</p><p>常在无为空寂行恒沙佛藏一念了</p><p>灌顶菩萨四禅王于亿恒土化群生</p><p>始入金刚一切了二十九生永已度</p><p>寂灭忍中下忍观一转妙觉常湛然</p><p>等慧灌顶三品士除前余习无明缘</p><p>无明习相故烦恼二谛理穷一切尽</p><p>圆智无相三界王三十生尽等大觉</p><p>大寂无为金刚藏一切报尽无极悲</p><p>第一义谛常安隐穷原尽性妙智存</p><p>三贤十圣住果报唯佛一人居净土</p><p>一切众生暂住报登金刚原居净土</p><p>如来三业德无极我今月光礼三宝</p><p>法王无上人中树覆盖大众无量光</p><p>口常说法非无义心智寂灭无缘照</p><p>人中师子为众说大众欢喜散金华</p><p>百亿万土六大动含生之类受妙报</p><p>天尊快说十四王是故我今略叹佛</p><p>时诸大众闻月光王叹四王无量功德藏。得大法利。即于坐中。有十恒河沙天王。十恒河沙梵王。十恒河沙鬼神王。乃至三趣得无生法忍。八部阿须轮王现转鬼身天上受道。三生入正位者。或四生五生乃至十生得入正位。证<a href=\"/remen/shengren.html\" class=\"keylink\" target=\"_blank\">圣人</a>性得一切无量报</p><p>佛告诸得<a href=\"/remen/daoguo.html\" class=\"keylink\" target=\"_blank\">道果</a>实天众。善男子。是月光王已于过去十千劫中龙光王佛法中。为四住开士。我为八住菩萨。今于我前大师子吼。如是如是。如汝所言。得真义说不可思议不可度量。唯佛与佛乃知斯事。善男子。其所说十四般若波罗蜜。三忍地地上中下三十忍。一切行藏一切佛藏不可思议。何以故。一切诸佛是中生是中灭是中化。无生无灭无化。无自无他。第一无二。非化非不化。非相非无相。无来无去。如虚空故。一切众生无生无灭无缚解。非因非果非不因果。烦恼我人知见受者我所者。一切苦受行空故。一切法集幻化<a href=\"/remen/wuyin.html\" class=\"keylink\" target=\"_blank\">五阴</a>。无合无散法同法性。寂然空故。法境界空。空无相不转不颠倒。不顺幻化。无三宝。无圣人无六道。如虚空故。般若无知无见。不行不缘不因不受。不得一切照相故。行道斯行道相如虚空故。<a href=\"/remen/faxiang.html\" class=\"keylink\" target=\"_blank\">法相</a>如是。何可有心得<a href=\"/remen/wuxin.html\" class=\"keylink\" target=\"_blank\">无心</a>得。是以般若功德。不可众生中行而行。不可五阴法中行而行。不可境中行而行。不可解中行而行。是故般若不可思议。而一切诸佛菩萨于中行。故亦不可思议。一切诸如来于幻化无住法中化。亦不可思议。善男子。此功德藏。假使无量恒河沙第十三灌顶开士。说是功德。百千亿分中。如王所说如海一渧。我今略述分义功德。有大利益一切众生。亦为过去来今无量诸如来之所述可。三贤十圣赞叹无量。是月。光王分义功德。善男子。是十四法门。三世一切众生一切三乘一切诸佛之所修集。未来诸佛亦复如是。若一切诸佛菩萨不由此门得萨婆若者无有是处。何以故。一切佛及菩萨无异路故。是故一切诸善男子。若有人闻诸忍法门信忍止忍坚忍善觉忍离达忍明慧忍焰慧忍胜慧忍法现忍远达忍等觉忍慧光忍灌顶忍圆觉忍者。是人超过百劫千劫无量恒河沙生生苦难。入此法门现身得报。时诸众中有十亿同名虚空藏海菩萨。欢喜法乐。各各散华于虚空中。变成无量华台。上有无量大众。说十四正行。十八梵六欲天王。亦散宝华各坐虚空台上。说十四正行。<a href=\"/remen/shouchi.html\" class=\"keylink\" target=\"_blank\">受持</a>读诵解其义理。无量诸鬼神。现身修行般若波罗蜜</p><p>佛告大王。汝先言。云何众生相可化。若以幻<a href=\"/remen/huashen.html\" class=\"keylink\" target=\"_blank\">化身</a>。见幻化者。是菩萨真行化众生。众生识初一念识异木石。生得善生得恶。恶为无量恶识本。善为无量善识本。初一念金刚终一念。于中生不可说不可说识。成众生色心是众生根本。色名色盖。心名识盖想盖受盖行盖。盖者阴覆为用。身名积聚。大王。此一色法生无量色。眼所得为色。耳所得为声。鼻所得为香。舌得为味。身得为触。坚持名地。水名润。火名热。轻动名风。生五识处名根。如是一色。一心有不可思议色心。大王。凡夫六识粗故。得假名青黄方圆等无量假色法。圣人六识净故。得实法色香味触一切实色法。众生者。世谛之名也。若有若无但生众生忆念。名为世谛。世谛假诳幻化故有。乃至六道幻化众生见幻化。幻化见幻化。<a href=\"/remen/poluomen.html\" class=\"keylink\" target=\"_blank\">婆罗门</a>刹利毗舍首陀。神我等色心。名为幻谛。幻谛法无。佛未出世前无名字无义名。幻法幻化无名字无体相。无三界名字。无<a href=\"/remen/shane.html\" class=\"keylink\" target=\"_blank\">善恶</a>果报六道名字</p><p>大王。是故佛佛出现于世。为众生故。说作三界六道名字。是名无量名字。如空法四大法心法色法。相续假法非一非异。一亦不续异亦不续非一非异故。名相续谛。相待假法一切名相待。亦名不定相待。如五色等法。有无一切等法。一切法皆缘成假成众生。俱时因果异时因果。三世善恶一切幻化。是幻谛众生。大王。若菩萨如上所见众生幻化。皆是假诳如空中华。十住菩萨诸佛五眼。如幻谛而见。菩萨化众生。为若此。说此法时有无量天子及诸大众得伏忍者。得空无生忍乃至一地十地不可说德行</p><p>仁王般若波罗蜜护国经二谛品第四</p><p>尔时波斯匿王言。第一义谛中有世谛不。若言无者。智不应二。若言有者智不应一。一二之义其事云何。佛告大王。汝于过去七佛已问一义二义。汝今无听。我今无说。无听无说。即为一义二义故。谛听谛听善思念之。如法修行。七佛偈如是</p><p>无相第一义无自无他作</p><p>因缘本自有无自无他作</p><p>法性本无性第一义空如</p><p>诸有本有法三假集假有</p><p>无无谛实无寂灭第一空</p><p>诸法因缘有有无义如是</p><p>有无本自二譬若牛二角</p><p>照解见无二二谛常不即</p><p>解心见不二求二不可得</p><p>非谓二谛一非二何可得</p><p>于解常自一于谛常自二</p><p>通达此无二真入第一义</p><p>世谛幻化起譬如虚空华</p><p>如影三手无因缘故诳有</p><p>幻化见幻化众生名幻谛</p><p>幻师见幻法谛实则皆无</p><p>名为诸佛观菩萨观亦然</p><p>大王。菩萨摩诃萨于第一义中。常照二谛化众生。佛及众生一而无二。何以故。以众生空故得置菩提空。以菩提空故得置众生空。以一切法空故空空。何以故。般若无相。二谛虚空般若空。从无明乃至萨婆若。无自相无他相故。五眼成就时见无所见。行亦不受。不行亦不受。非行非不行亦不受。乃至一切法亦不受。菩萨未<a href=\"/remen/chengfo.html\" class=\"keylink\" target=\"_blank\">成佛</a>时以菩提为烦恼。菩萨成佛时以烦恼为菩提。何以故。于第一义而不二故。诸佛如来乃至一切法如故</p><p>白佛言。云何十方诸如来一切菩萨不离文字而行诸法相。大王。法轮者。法本如。重诵如。受记如。不诵偈如。无问而自说如。戒经如。譬喻如。法界如。本事如。方广如。未曾有如。论议如。是名味句音声果文字记句一切如。若取文字者不行空也</p><p>大王。如如文字修诸佛智母。一切众生性根本智母。即为萨婆若体。诸佛未成佛。以当佛为智母。未得为性。已得为萨婆若。三乘般若。不生不灭自性常住。一切众生。以此为觉性故。若菩萨无受无文字。离文字非非文字。修无修为修文字者。得般若真性般若波罗蜜。大王。若菩萨护佛。护化众生。护十地行为若此</p><p>白佛言。无量品众生根亦无量。行亦无量。法门为一为二。为无量耶。大王。一切法观门。非一非二。乃有无量一切法。亦非有相非非无相。若菩萨见众生见一见二。即不见一不见二。一二者第一义谛也。大王。若有若无者即世谛也。以三谛摄一切法。空谛色谛心谛故。我说一切法不出三谛。我人知见五受阴空乃至一切法空。众生品品根行不同故。非一非二法门。大王。七佛说摩诃般若波罗蜜。我今说般若波罗蜜。无二无别。汝等大众。应当受持读诵解说是经。功德有无量不可说。不可说诸佛。一一<a href=\"/\" class=\"keylink\" target=\"_blank\">佛教</a>化无量不可说众生。一一众生皆得成佛。是佛复教化无量不可说众生。皆得成佛。是上三佛说般若波罗蜜经八万亿偈。于一偈中复分为千分。于一分中说一分句义不可穷尽。况复于此经中起一念信。是诸众生超百劫千劫十地等功德。何况受持读诵解说者功德。即十方诸佛等无有异。当知是人即是如来得佛不久。时诸大众闻说是经。十亿人得三空忍。百万亿人得大空忍十地性。</p><p>大王。此经名为仁王问般若波罗蜜经。汝等受持般若波罗蜜经。是经复有无量功德。名为护国土功德。亦名一切国王法药服行无不大用护舍宅功德。亦护一切众生身。即此般若波罗蜜。是护国土。如城堑墙壁刀剑鉾楯。汝应受持般若波罗蜜。亦复如是</p><p>佛说仁王般若波罗蜜经卷上</p><p>佛说仁王般若波罗蜜经 卷下</p><p>姚秦三藏鸠摩罗什译</p><p>护国品第五</p><p>尔时佛告大王。汝等善听。吾今正说护国土法用。汝当受持般若波罗蜜。当国土欲乱破坏劫烧贼来破国时。当请百佛像百菩萨像百罗汉像。百比丘众。四大众七众共听请百法师讲般若波罗蜜。百师子吼高座前燃百灯。烧百和香。百种色花。以用供养三宝。三衣什物供养法师。小饭中食亦复以时。大王。一日二时讲读此经。汝国土中有百部鬼神。是一一部复有百部乐闻是经。此诸鬼神护汝国土。大王。国土乱时先鬼神乱。鬼神乱故万民乱。贼来劫国百姓亡丧。臣君太子王子百官共生是非。天地怪异二十八宿。星道日月失时失度。多有贼起。大王。若火难水难风难一切诸难。亦应讲读此经。法用如上说。大王。不但护国亦有护福求富贵官位七宝如意行来。求男女。求慧解名闻。求六天果报人中九品果乐。亦讲此经。法用如上说。大王不但护福。亦护众难。若疾病苦难。杻械枷锁检系其身。破四重罪。作五逆因。作八难罪。行六道事。一切无量苦难。亦讲此经。法用如上说</p><p>大王。昔日有王。释提桓因为顶生王。来上天欲灭其国。时帝释天王即如七佛法用。敷百高座请百法师。讲般若波罗蜜。顶生即退。如灭罪经中说。大王。昔有天罗国王。有一太子欲登王位。一名班足。太子为外道罗陀师受教。应取千王头以祭家神自登其位。已得九百九十九王少一王。即北行万里。即得一王名普明王。其普明王白班足王言。愿听一日饭食<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/dl.html\" class=\"keylink\" target=\"_blank\">顶礼</a>三宝。其班足王许之一日。时普明王即依过去七佛法。请百法师敷百高座。一日二时讲般若波罗蜜八千亿偈竟。其第一法师。为普明王而说偈言</p><p>劫烧终讫乾坤洞燃须弥巨海</p><p>都为灰炀天龙福尽于中雕丧</p><p>二仪尚殒国有何常生老病死</p><p>轮转无际事与愿违忧悲为害</p><p>欲深祸重疮疣无外三界皆苦</p><p>国有何赖有本自无因缘成诸</p><p>盛者必衰实者必虚众生蠢蠢</p><p>都如幻居声响俱空国土亦如</p><p>识神无形假乘四驰无明宝象</p><p>以为乐车形无常主神无常家</p><p>形神尚离岂有国耶</p><p>尔时法师说此偈已。时普明王眷属得法眼空。王自证虚空等定。闻法悟解。还至天罗国班足王所众中。即告九百九十九王言。就命时到。人人皆应诵过去七佛仁王问般若波罗蜜经中偈句。时班足王问诸王言。皆诵何法。时普明王。即以上偈答王。王闻是法得空三昧。九百九十九王亦闻法已皆证三空门定。时班足王极大欢喜。告诸王言。我为外道邪师所误。非君等过。汝可还本国各各请法师讲般若波罗蜜名味句。时班足王以国付弟。出家为道证无生法忍。如十王地中说五千国王常诵是经现世生报。大王。十六大国王修护国之法。法应如是。汝当奉持。天上人中六道众生。皆应受持七佛名味句。未来世中有无量小国王欲护国土亦复尔者。应请法师说般若波罗蜜</p><p>尔时释迦牟尼佛说般若波罗蜜时。众中五百亿人得入初地。复有六欲诸天子八十万人得性空地。复有十八梵王得无生忍。得无生法乐忍。复有先以学菩萨者。证一地二地三地乃至十地。复有八部阿须轮王得十三昧门。得三三昧门得转鬼身天上正受。在此会者皆得自性信乃至无量空信。吾今略说天等功德。不可具尽</p><p>仁王般若波罗蜜护国经散华品第六</p><p>尔时十六大国王。闻佛说十万亿偈般若波罗蜜欢喜无量。即散百万亿茎华。于虚空中变为一座。十方诸佛共坐此座。说般若波罗蜜。无量大众共坐一座。持金罗华散释迦牟尼佛上。成万轮华盖大众上。复散八万四千般若波罗蜜华于虚空中变成白云台。台中光明王佛。共无量众说般若波罗蜜。台中大众持雷吼华。散释迦牟尼佛及诸大众。复散妙觉华于虚空中。变作金刚城。城中师子吼王佛共十方佛大菩萨论第一义谛。时城中菩萨持光明华散释迦牟尼佛上成一华台。台中十方佛。诸天散天华于释迦牟尼佛上。虚空中成紫云盖覆三千<a href=\"/remen/daqianshijie.html\" class=\"keylink\" target=\"_blank\">大千世界</a>。盖中天人散恒河沙华如云而下。时诸国王散华供已。愿过去佛现在佛未来佛常说般若波罗蜜。愿一切受持者比丘<a href=\"/remen/biqiuni.html\" class=\"keylink\" target=\"_blank\">比丘尼</a>信男信女所求如意常行般若波罗蜜。佛告大王。如是如是。如王所说。般若波罗蜜应说应受。是诸佛母诸菩萨母。神通生处</p><p>时佛为王现五不思议神变。一华入无量华无量华入一华。一佛土入无量佛土无量佛土入一佛土。无量佛土入一毛孔土一毛孔土入无量毛孔土。无量须弥无量大海入芥子中。一<a href=\"/remen/foshen.html\" class=\"keylink\" target=\"_blank\">佛身</a>入无量众生身无量众生身入一佛身。入六道身。入地水火风身。佛身不可思议。众生身不可思议。世界不可思议。佛现神足时。十方诸天人。得佛华三昧。十恒河沙菩萨现身成佛。三恒河沙八部王成<a href=\"/remen/pusadao.html\" class=\"keylink\" target=\"_blank\">菩萨道</a>。十千女人现身得神通三昧。善男子。是般若波罗蜜有三世利益。过去已说现在今说未来当说。谛听谛听善思念之如法修行</p><p>仁王般若波罗蜜护国经受持品第七</p><p>尔时月光心念口言。见释迦牟尼佛现无量神力。亦见千华台上宝满佛。是一切佛化身主。复见千华叶世界上佛。其中诸佛各各说般若波罗蜜。白佛言。如是无量般若波罗蜜。不可说不可解。不可以识识。云何诸善男子。于是经中明了觉解。如法为一切众生开空法道。大牟尼言。有修行十<a href=\"/remen/sanguan.html\" class=\"keylink\" target=\"_blank\">三观</a>门诸善男子。为大法王。从习忍至金刚顶。皆为法师依持建立。汝等大众应如佛供养而供养之。应持百万亿天华天香而以奉上</p><p>善男子。其法师者是习种性菩萨。若在家婆差忧婆差若出家比丘比丘尼修行十善自观己身地水火风空识分分不净。复观十四根。所谓五情五受男女意命等。有无量罪过故即发无上<a href=\"/remen/putixin.html\" class=\"keylink\" target=\"_blank\">菩提心</a>。常修三界一切念念皆不净。故得不净忍观门。住在佛家修<a href=\"/remen/liuhe.html\" class=\"keylink\" target=\"_blank\">六和</a>敬。所谓三业同戒同见同学。行八万四千波罗蜜道。善男子。习忍以前行十善菩萨。有退有进。譬如轻毛随风东西。是诸菩萨亦复如是。虽以十千劫行十正道发三菩提心乃当入习忍位。亦常学三伏忍法。而不可名字。是不定人。是定人者入生空位。圣人性故。必不起五逆六重二十八轻。佛法经书作返逆罪言非佛说无有是处。能以一阿僧祇劫。修伏道忍行。始得入僧伽陀位</p><p>复次性种性行十慧观。灭十颠倒。及我人知见分分假伪。但有名但有受。但有法不可得。无定相无自他相故。修护空观。亦观亦行百万波罗蜜。念念不去心。以二阿僧祇劫。行十正道法住波罗陀位。</p><p>复次道种性住坚忍中。观一切法无生无住无灭。所谓五受三界二谛无自他相。如实性不可得故。而常入第一义谛。心心寂灭而受生三界。何以故。业习果报未坏尽故顺道生。复以三阿僧祇劫。修八万亿波罗蜜。当得平等圣人地故。住阿毗跋致正位</p><p>复次善觉摩诃萨。住平等忍修行四摄念念不去。心入无相舍灭三界贪烦恼。于第一义谛而不二。为法性无为。缘理而灭一切相故。为智缘灭无相无为。住初忍时。未来无量<a href=\"/remen/shengsi.html\" class=\"keylink\" target=\"_blank\">生死</a>不由智缘而灭故。非智缘灭。无相无为无自他相。无无相故。无量方便皆现前。观实相方便者。于第一义谛。不沈不出不转不颠倒。遍学方便者。非证非不证而一切学。回向方便者。非住果非不住果而向萨婆若。魔自在方便者。于非道而行佛道。四魔所不动。一乘方便者。于不二相。通达众生一切行故。变化方便者。以愿力自在生一切净佛国土。如是善男子。是初觉智于有无相而不二。是实知照功用不证。不沈不出不到。是方便观。譬如水之与波不一不异。乃至一切行波罗蜜禅定陀罗尼。不一不二故。而一一行成就。以四阿僧祇劫行行故。入此功德藏门。无三界业习生故毕故不造新。以愿力故变化生一切净土。常修舍观故。登鸠摩罗伽位。以四大宝藏常授与人</p><p>复次德慧菩萨。以四无量心。灭三有嗔等烦恼住中忍中。行一切功德故。以五阿僧祇劫行大慈观。心心常现在前入无相阇陀波罗位化一切众生。复次明慧道人。常以无相忍中行三明观。知三世法无来无去无住处。心心寂灭尽三界痴烦恼。得三明一切功德观故。常以六阿僧祇劫。集无量明波罗蜜故。入伽罗陀位。无相行受持一切法。</p><p>复次尔焰圣觉达菩萨。修行顺法忍。逆五见流。集无量功德住须陀洹位。常以天眼天耳<a href=\"/remen/suming.html\" class=\"keylink\" target=\"_blank\">宿命</a>他心身通达念念中灭三界一切见。亦以七阿僧祇劫行五神通。恒河沙波罗蜜常不离心</p><p>复次胜达菩萨。于顺道忍以四<a href=\"/remen/wuwei.html\" class=\"keylink\" target=\"_blank\">无畏</a>。观那由他谛内道论外道论药方工巧咒术故。我是一切智人。灭三界疑等烦恼故。我相已尽知地地有所出故名出道。有所不出故名障道。逆三界疑。修习无量功德故。即入斯陀含位。复集行八阿僧祇劫中行诸陀罗尼门故。常行无畏观不去心</p><p>复次常现真实住顺忍中。作中道观。尽三界集因集业一切烦恼故。观非有非无一相无相而无二故。证阿那含位。复于九阿僧祇劫集照明中道故。乐力生一切佛国土</p><p>复次玄达菩萨。十阿僧祇劫中。修无生忍法乐忍者名为缚忍。顺一切道生而一心忍中灭三界习因业果。住后身中无量功德皆成就。无生智尽智五分法身皆满足。住第十地阿罗汉梵天位。常行三空门观百千万三昧。具足弘化法藏</p><p>复次等觉者。住无生忍中。观心心寂灭而无相相无身身无知。知而用心乘于群方之方。憺怕住于无住之住。在有常修空。处空常万化。双照一切法故。知是处非是处。乃至一切智十力观故。而登摩诃罗伽位。化一切国土众生。千阿僧祇劫行十力法。心心相应常入见佛三昧</p><p>复次慧光神变者。住上上无生忍灭心心相。法眼见一切法净三眼色<a href=\"/remen/kongjian.html\" class=\"keylink\" target=\"_blank\">空见</a>。以大愿力常生一切净土。万阿僧祇劫集无量<a href=\"/remen/foguang.html\" class=\"keylink\" target=\"_blank\">佛光</a>三昧。而能现百万恒河沙诸佛神力。住婆伽梵位。亦常入佛华三昧</p><p>复次观佛菩萨。住寂灭忍者。从始发心至今经百万阿僧祇劫。修百万阿僧祇劫功德故。登一切法解脱住金刚台。善男子。从习忍至顶三昧。皆名为伏一切烦恼。而无相信。灭一切烦恼生解脱智。照第一义谛。不名为见。所谓见者是萨婆若。是故我从昔以来常说唯佛所知见觉。顶三昧以下至于习忍。所不知不见不觉。唯佛顿解不名为信。渐渐伏者。慧虽起灭。以能无生无灭。此心若灭则累无不灭。无生无灭入理尽金刚三昧。同真际等法性。而未能等无等等。譬如有人登大高台下观一切无不斯了。住理尽三昧。亦复如是。常修一切行满功德藏。入婆伽度位。亦复常住佛慧三昧善男子。如是诸菩萨。皆能一切十方诸如来国土中化众生。正说正义受持读诵解达实相。如我今日等无有异。佛告波斯匿王。我当灭度后法欲灭时。受持是般若波罗蜜大作佛事。一切国土安立万姓快乐。皆由般若波罗蜜。是故付嘱诸国王。不付嘱比丘比丘尼清信男清信女。何以故。无王力故。故不付嘱。汝当受持读诵解其义理。大王。吾今所化百亿须弥百亿日月。一一须弥有四天下。其南阎浮提有十六大国。五百中国十千小国。其国土中有七可难。一切国王为是难故讲读般若波罗蜜。七难即灭七福即生。万姓安乐帝王欢喜。云何为难。日月失度。时节返逆。或赤日出黑日出。二三四五日出。或日蚀无光。或日轮一重二三四五重轮现。当变怪时读说此经。为一难也。二十八宿失度。金星慧星轮星鬼星火星水星风星刀星南斗北斗五镇大星一切国主星三公星百官星如是诸星各各变现。亦读说此经。为二难也。大火烧国万姓烧尽。或鬼火龙火天火山神火人火树木火贼火如是变怪。亦读说此经。为三难也。大水[漂*寸]没百姓。时节返逆。冬雨夏雪。冬时雷电霹雳。六月雨冰霜雹雨赤水黑水青水。雨土山石山。雨沙砾石。江河逆流浮山流石。如是变时亦读说此经。为四难也。大风吹杀万姓。国土山河树木一时灭没。非时大风黑风赤风青风天风地风火风。如是变时亦读此经。为五难也。天地国土亢阳炎火洞燃百草亢旱五谷不登。土地赫然万姓灭尽。如是变时亦读此经。为六难也。四方贼来侵国内外贼起。火贼水贼风贼鬼贼。百姓荒乱刀兵劫起。如是怪时亦读此经。为七难也</p><p>大王。是般若波罗蜜。是诸佛菩萨一切众生<a href=\"/remen/xinshi.html%09\" class=\"keylink\" target=\"_blank\">心识</a>之神本也。一切国王之父母也。亦名神符。亦名辟鬼珠。亦名如意珠。亦名护国珠。亦名天地镜。亦名龙宝神王。佛告大王。应作九色幡长九丈。九色华高二丈。千支灯高五丈。九玉箱九玉巾。亦作七宝案以经置上。若王行时常于其前足一百步。是经常放千光明。令千里内七难不起罪过不生。若王住时作七宝帐。中七宝高座以经卷置上。日日供养散华<a href=\"/remen/shaoxiang.html\" class=\"keylink\" target=\"_blank\">烧香</a>。如事父母如事帝释</p><p>大王。我今五眼明见三世。一切国王皆由过去侍五百佛。得为帝王主。是故一切圣人罗汉。而为来生彼国作大利益。若王福尽时。一切圣人皆为舍去。若一切圣人去时七难必起。大王。若未来世有诸国王护持三宝者我使五大力菩萨往护其国。一金刚吼菩萨。手持千宝相轮往护彼国。二龙王吼菩萨。手持金轮灯往护彼国。三无畏十力吼菩萨。手持金刚杵往护彼国。四雷电吼菩萨。手持千宝罗网往护彼国。五无量力吼菩萨。手持五千剑轮往护彼国。五大士五千大神王。于汝国中大作利益。当立像形而供养之。大王。吾今三宝付嘱汝等一切诸王。憍萨罗国。舍卫国。摩竭提国。波罗[木*奈]国。迦夷罗卫国。鸠尸那国。鸠睒弥国。鸠留国。[罽-厂]宾国。弥提国。伽罗干国。乾陀卫国。沙陀国。僧伽陀国。揵拏掘阇国。波提国。如是一切诸国王等皆应受持般若波罗蜜</p><p>时诸大众及阿须轮王。闻佛说未来世七可畏。身毛为竖。呼声大叫而言。愿不生彼国。时十六大国王。即以国事付弟出家<a href=\"/remen/xiudao.html\" class=\"keylink\" target=\"_blank\">修道</a>。观四大四色胜出相。四大四色不用识空入行相。三十忍初地相。第一义谛九地相。是故大王舍凡夫身入六住身。舍七报身入八法身。证一切行般若波罗蜜。十八梵天阿须轮王。得三乘观同无生境。复散华供养空华法性华圣人华顺华无生华法乐华金刚华缘观中道华三十七品华。而散佛上及九百亿大菩萨众。其余一切众证道迹果。散心空华心树华<a href=\"/remen/liuboluomi.html\" class=\"keylink\" target=\"_blank\">六波罗蜜</a>华妙觉华。而散佛上及一切众。十千菩萨念来世众生。即证妙觉三昧。圆明三昧。金刚三昧。世谛三昧。<a href=\"/remen/zhendi.html\" class=\"keylink\" target=\"_blank\">真谛</a>三昧。第一义谛三昧。此三谛三昧。是一切三昧王三昧。亦得无量三昧。七财三昧。二十五有三昧。一切行三昧。复有十亿菩萨登金刚顶现成正觉</p><p>仁王般若波罗蜜护国经嘱累品第八</p><p>佛告波斯匿王。我诫敕汝等。吾灭度后。八十年八百年八千年中。无佛无法无僧。无信男无信女时。此经三宝。付嘱诸国王四部<a href=\"/remen/dizi.html\" class=\"keylink\" target=\"_blank\">弟子</a>受持读诵解义。为三界众生开空慧道。修七贤行十善行。化一切众生。后五浊世比丘比丘尼四部弟子。天龙八部一切神王国王大臣太子王子。自恃高贵灭破吾法。明作制法制我弟子比丘比丘尼。不听出家行道。亦复不听造作佛像形佛塔形。立统官制众安籍记僧。比丘地立白衣高坐。兵奴为比丘受别请法。知识比丘。共为一心亲善比丘为作斋会。求福如外道法。都非吾法。当知尔时<a href=\"/remen/zhengfa.html\" class=\"keylink\" target=\"_blank\">正法</a>将灭不久</p><p>大王。坏乱吾道。是汝等作。自恃威力。制我四部弟子。百姓疾病无不苦难。是破国因缘。说五浊罪穷劫不尽</p><p>大王。法末世时有诸比丘四部弟子。国王大臣多作非法之行。横与佛法众僧作大非法。作诸罪过非法非律。系缚比丘如狱囚法。当尔之时法灭不久。大王。我灭度后未来世中四部弟子。诸小国王太子王子。乃是住持护三宝者。转更灭破三宝。如师子身中虫自食师子。非外道也。多坏我佛法得大罪过。正教衰薄民无正行。以渐为恶。其寿日减至于百岁。人坏佛教无复孝子。六亲不和天神不祐。疾疫恶鬼日来侵害。灾恠首尾连祸纵横。死入<a href=\"/remen/diyu.html\" class=\"keylink\" target=\"_blank\">地狱</a>饿鬼畜生。若出为人兵奴果报如响应声。如人夜书火灭字存。三界果报亦复如是</p><p>大王。未来世中一切国王太子王子四部弟子。横与<a href=\"/remen/fodizi.html\" class=\"keylink\" target=\"_blank\">佛弟子</a>书记制戒。如白衣法如兵奴法。若我弟子比丘比丘尼。立籍为官所使。都非我弟子。是兵奴法。立统官摄僧典主僧籍。大小僧统共相摄缚。如狱囚法兵奴之法。当尔之时佛法不久</p><p>大王。未来世中诸小国王四部弟子。自作此罪破国因缘。身自受之非佛法僧。大王。未来世中<a href=\"/remen/liutong.html\" class=\"keylink\" target=\"_blank\">流通</a>此经。七佛<a href=\"/remen/faqi.html\" class=\"keylink\" target=\"_blank\">法器</a>十方诸佛常所行道。诸恶比丘多求名利。于国王太子王子前。自说破佛法因缘破国因缘。其王不别信听此语。横作法制不依佛戒。是为破佛破国因缘。当尔之时正法不久</p><p>尔时十六大国王。闻佛七诫所说未来世事。悲啼涕出声动三千。日月五星二十八宿失光不现。时诸王等各各至心受持佛语。不制四部弟子出家行道。当如佛教</p><p>尔时大众十八梵天王。六欲诸天子叹言。当尔之时世间空虚是无佛世。尔时无量大众中。百亿菩萨弥勒师子月等。百亿舍利弗须菩提等。五百亿十八梵王。六欲诸天。三界六道。阿须轮王等。闻佛所说护佛果因缘护国土因缘。欢喜无量为佛作礼。受持般若波罗蜜</p><p>佛说仁王般若波罗蜜经卷下</p></div>"
}]