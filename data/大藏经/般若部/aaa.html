<div class="B1_text">
	<p></p>
<p>　　复次善男子。言随喜功德者。所有尽法界。虚空界。十方三世一切佛刹极微尘数诸佛如来。从初<a href="/remen/faxin.html" class="keylink" target="_blank">发心</a>。为一切智。勤修福聚。不惜身命。经不可说不可说佛刹极微尘数劫。一一劫中。舍不可说不可说佛刹极微尘数头目手足。如是一切难行苦行。<a href="/remen/yuanman.html" class="keylink" target="_blank">圆满</a>种种波罗蜜门。证入种种菩萨智地。成就诸佛无上<a href="/remen/puti.html" class="keylink" target="_blank">菩提</a>。及般<a href="/remen/niepan.html" class="keylink" target="_blank">涅槃</a>。分布<a href="/remen/sheli.html" class="keylink" target="_blank">舍利</a>。所有善根。我皆随喜。及彼十方一切世界。六趣四生。一切种类。所有功德。乃至一尘。我皆随喜。十方三世一切声闻。及辟支佛。有学无学。所有功德。我皆随喜。一切菩萨所修无量难行苦行。志求无上正等菩提。广大功德。我皆随喜。如是虚空界尽。众生界尽。众生业尽。众生烦恼尽。我此随喜。无有穷尽。念念相续无有间断。身语意业无有疲厌</p>
<p>　　复次善男子。言请转法轮者。所有尽法界。虚空界。十方三世一切佛刹极微尘中。一一各有不可说不可说佛刹极微尘数广大佛刹。一一刹中。念念有不可说不可说。佛刹极微尘数一切诸佛成等正觉。一切菩萨海会围绕。而我悉以身口意业。种种方便。殷勤劝请。转妙法轮。如是虚空界尽。众生界尽。众生业尽。众生烦恼尽。我常劝请一切诸佛。转<a href="/remen/zhengfa.html" class="keylink" target="_blank">正法</a>轮。无有穷尽。念念相续无有间断。身语意业无有疲厌</p>
<p>　　复次善男子。言请佛住世者。所有尽法界。虚空界。十方三世一切佛刹极微尘数诸佛如来。将欲示现般涅槃者。及诸菩萨。声闻缘觉。有学无学。乃至一切诸善知识。我悉劝请。莫入涅槃。经于一切佛刹极微尘数劫。为欲利乐一切众生。如是虚空界尽。众生界尽。众生业尽。众生烦恼尽。我此劝请无有穷尽。念念相续无有间断。身语意业无有疲厌复次善男子。言常随佛学者。如此<a href="/remen/suoposhijie.html" class="keylink" target="_blank">娑婆世界</a>。毗卢遮那如来。从初发心。<a href="/remen/jingjin.html" class="keylink" target="_blank">精进</a>不退。以不可说不可说身命而为<a href="/remen/bushi.html" class="keylink" target="_blank">布施</a>。剥皮为纸。折骨为笔。刺血为墨。书写经典。积如须弥。为重法故。不惜身命。何况王位。城邑聚落。宫殿园林。一切所有。及余种种难行苦行。乃至树下成大菩提。示种种<a href="/remen/shentong.html" class="keylink" target="_blank">神通</a>起种种变化。现种种<a href="/remen/foshen.html" class="keylink" target="_blank">佛身</a>。处种种众会。或处一切诸大菩萨众会道场。或处声闻及辟支佛众会道场。或处转轮圣王小王眷属众会道场。或处刹利及<a href="/remen/poluomen.html" class="keylink" target="_blank">婆罗门</a>长者<a href="/wenda/jushi/" class="keylink" target="_blank">居士</a>众会道场。乃至或处天龙八部人非人等众会道场。处于如是种种众会。以圆满音。如大雷震。随其乐欲成熟众生。乃至示现入于涅槃。如是一切我皆随学。如今世尊毗卢遮那。如是尽法界。虚空界。十方三世一切佛刹所有尘中。一切如来皆亦如是。于念念中。我皆随学。如是虚空界尽众生界尽。众生业尽。众生烦恼尽。我此随学无有穷尽。念念相续无有间断身语意业无有疲厌复次善男子。言恒顺众生者。谓尽法界。虚空界。十方刹海。所有众生种种差别。所谓卵生。胎生。湿生。化生。或有依于地水火风而生住者。或有依空及诸卉木而生住者。种种生类。种种色身。种种形状。种种相貌。种种寿量。种种族类。种种名号。种种心性。种种知见。种种欲乐。种种意行。种种威仪。种种衣服。种种饮食。处于种种村营聚落城邑宫殿。乃至一切天龙八部人非人等。无足二足。四足多足。有色无色。有想无想。非有想。非无想。如是等类。我皆于彼。随顺而转。种种承事。种种供养。如敬父母。如奉师长。及阿罗汉。乃至如来。等无有异。于诸病苦。为作良医。于失道者。示其正路。于闇夜中。为作光明。于贫穷者。令得伏藏。菩萨如是平等<a href="/remen/154932.html" class="keylink" target="_blank">饶益</a>一切众生。何以故。菩萨若能随顺众生。则为随顺供养诸佛。若于众生。尊重承事。则为尊重承事如来。若令众生生<a href="/remen/huanxi.html" class="keylink" target="_blank">欢喜</a>者。则令一切如来欢喜。何以故。诸佛如来。以大悲心而为体故。因于众生。而起大悲。因于大悲。生菩提心。因菩提心。成等正觉。譬如旷野沙碛之中。有大树王。若根得水。枝叶华果悉皆繁茂。<a href="/remen/shengsi.html" class="keylink" target="_blank">生死</a>旷野菩提树王。亦复如是。一切众生而为树根。诸佛菩萨而为华果。以<a href="/remen/dabeishui.html" class="keylink" target="_blank">大悲水</a>。饶益众生。则能成就诸佛菩萨<a href="/remen/zhihui.html" class="keylink" target="_blank">智慧</a>华果。何以故。若诸菩萨。以大悲水。饶益众生。则能成就阿耨多罗三藐三菩提故。是故菩提。属于众生。若无众生。一切菩萨。终不能成无上正觉。善男子。汝于此义。应如是解。以于众生心平等故。则能成就圆满大悲。以大悲心。随众生故。则能成就供养如来。菩萨如是随顺众生。虚空界尽。众生界尽。众生业尽。众生烦恼尽。我此随顺无有穷尽。念念相续无有间断。身语意业无有疲厌</p></div>

<div class="B1_text">
	<p></p>
<p>　　复次善男子。言普皆回向者。从初<a href="/remen/libai.html" class="keylink" target="_blank">礼拜</a>。乃至随顺。所有功德。皆悉回向。尽法界。虚空界一切众生。愿令众生常得安乐。无诸病苦。欲行恶法皆悉不成。所修善业。皆速成就。关闭一切诸恶趣门。开示人天涅槃正路。若诸众生。因其积集诸恶业故。所感一切极重苦果。我皆代受。令彼众生悉得解脱。究竟成就无上菩提。菩萨如是所修回向。虚空界尽。众生界尽。众生业尽。众生烦恼尽。我此回向无有穷尽。念念相续无有间断。身语意业无有疲厌。善男子。是为菩萨摩诃萨十种大愿具足圆满。若诸菩萨。于此大愿。随顺趣入。则能成熟一切众生。则能随顺阿耨多罗三藐三菩提。则能成满普贤菩萨诸行愿海。是故善男子。汝于此义。应如是知。若有善男子善女人。以满十方无量无边不可说不可说佛刹极微尘数一切世界。上妙七宝及诸人天最胜安乐。布施尔所一切世界所有众生。供养尔所一切世界诸佛菩萨。经尔所佛刹极微尘数劫。相续不断。所得功德。若复有人。闻此愿王。一经于耳。所有功德。比前功德。百分不及一。千分不及一。乃至优波尼沙陀分。亦不及一。或复有人。以深<a href="/remen/xinxing1.html" class="keylink" target="_blank">信心</a>。于此大愿。<a href="/remen/shouchi.html" class="keylink" target="_blank">受持</a>读诵。乃至书写一四句偈。速能除灭五无间业。所有<a href="/remen/shijian.html" class="keylink" target="_blank">世间</a>身心等病。种种苦恼。乃至佛刹极微尘数一切恶业。皆得销除。一切魔军。夜叉罗刹。若鸠槃荼若毗舍阇。若部多等。饮血啖肉诸恶鬼神。皆悉远离。或时发心。亲近守护。是故若人诵此愿者。行于世间。无有障碍。如空中月出于云翳。诸佛菩萨之所称赞。一切人天皆应礼敬。一切众生悉应供养。此善男子。善得人身。圆满普贤所有功德。不久当如普贤菩萨速得成就微妙色身。具三十二大丈夫相。若生人天。所在之处。常居胜族。悉能破坏一切恶趣。悉能远离一切恶友。悉能制伏一切外道。悉能解脱一切烦恼。如师子王摧伏群兽。堪受一切众生供养。又复是人。临命终时。最后<a href="/remen/shana.html" class="keylink" target="_blank">刹那</a>。一切诸根悉皆散坏。一切亲属悉皆舍离。一切威势悉皆退失。辅相大臣。宫城内外象马车乘。珍宝伏藏。如是一切无复相随。唯此愿王不相舍离。于一切时。引导其前。一刹那中。即得<a href="/remen/wangsheng.html" class="keylink" target="_blank">往生</a><a href="/remen/jileshijie.html" class="keylink" target="_blank">极乐世界</a>。到已即见阿弥陀佛。文殊师利菩萨。普贤菩萨。观<a href="/remen/zizai.html" class="keylink" target="_blank">自在</a>菩萨。<a href="/remen/mile.html" class="keylink" target="_blank">弥勒</a>菩萨等。此诸菩萨色相端严。功德具足。所共围绕。其人自见。生莲华中。蒙佛授记。得授记已。经于无数百千万亿那由他劫。普于十方不可说不可说世界。以智慧力。随众生心。而为利益。不久当坐菩提道场。降伏魔军。成等正觉。转妙法轮。能令佛刹极微尘数世界众生。发菩提心。随其根性。<a href="/remen/jiaohua.html" class="keylink" target="_blank">教化</a>成熟。乃至尽于未来劫海。广能利益一切众生。善男子。彼诸众生。若闻若信此大愿王。受持读诵。广为人说。所有功德。除佛世尊余无知者。是故汝等。闻此愿王。莫生疑念。应当谛受。受已能读。读已能诵。诵已能持。乃至书写。广为人说。是诸人等。于一念中。所有行愿。皆得成就。所获福聚无量无边。能于烦恼大<a href="/remen/kuhai.html" class="keylink" target="_blank">苦海</a>中。拔济众生。令其出离。皆得往生阿弥陀佛极乐世界。尔时普贤菩萨摩诃萨。欲重宣此义。普观十方。而说偈言</p>
<p style="text-align: center;">所有十方世界中三世一切人师子</p>
<p style="text-align: center;">我以清净身语意一切遍礼尽无余</p>
<p style="text-align: center;">普贤行愿威神力普现一切如来前</p>
<p style="text-align: center;">一身复现刹尘身一一遍礼刹尘佛</p>
<p style="text-align: center;">于一尘中尘数佛各处菩萨众会中</p>
<p style="text-align: center;">无尽法界尘亦然深信诸佛皆充满</p>
<p style="text-align: center;">各以一切音声海普出无尽妙言辞</p>
<p style="text-align: center;">尽于未来一切劫赞佛甚深功德海</p>
<p style="text-align: center;">以诸最胜妙华鬘妓乐涂香及伞盖</p>
<p style="text-align: center;">如是最胜<a href="/remen/zhuangyan.html" class="keylink" target="_blank">庄严</a>具我以供养诸如来</p>
<p style="text-align: center;">最胜衣服最胜香末香烧香与灯烛</p>
<p style="text-align: center;">一一皆如妙高聚我悉供养诸如来</p>
<p style="text-align: center;">我以广大胜解心深信一切三世佛</p>
<p style="text-align: center;">悉以普贤行愿力普遍供养诸如来</p>
<p style="text-align: center;">我昔所造诸恶业皆由无始贪恚痴</p>
<p style="text-align: center;">从身语意之所生一切我今皆忏悔</p>
<p style="text-align: center;">十方一切诸众生二乘有学及无学</p>
<p style="text-align: center;">一切如来与菩萨所有功德皆随喜</p>
<p style="text-align: center;">十方所有世间灯最初成就菩提者</p>
<p style="text-align: center;">我今一切皆劝请转于无上妙法轮</p>
<p style="text-align: center;">诸佛若欲示涅槃我悉至诚而劝请</p>
<p style="text-align: center;">唯愿久住刹尘劫利乐一切诸众生</p>
<p style="text-align: center;">所有礼赞供养福请佛住世转法轮</p>
<p style="text-align: center;">随喜忏悔诸善根回向众生及佛道</p>
<p style="text-align: center;">我随一切如来学修习普贤圆满行</p>
<p style="text-align: center;">供养过去诸如来及与现在十方佛</p>
<p style="text-align: center;">未来一切<a href="/remen/tianren.html" class="keylink" target="_blank">天人</a>师一切意乐皆圆满</p>
<p style="text-align: center;">我愿普随三世学速得成就大菩提</p>
<p style="text-align: center;">所有十方一切刹广大清净妙庄严</p>
<p style="text-align: center;">众会围绕诸如来悉在菩提树王下</p>
<p style="text-align: center;">十方所有诸众生愿离忧患常安乐</p>
<p style="text-align: center;">获得甚深正法利灭除烦恼尽无余</p>
<p style="text-align: center;">我为菩提修行时一切趣中成<a href="/remen/suming.html" class="keylink" target="_blank">宿命</a></p>
<p style="text-align: center;">常得<a href="/remen/chujia.html" class="keylink" target="_blank">出家</a>修净戒无垢无破无穿漏</p>
<p style="text-align: center;">天龙夜叉鸠槃荼乃至人与非人等</p>
<p style="text-align: center;">所有一切众生语悉以诸音而<a href="/remen/shuofa.html" class="keylink" target="_blank">说法</a></p>
<p style="text-align: center;">勤修清净波罗蜜恒不忘失菩提心</p>
<p style="text-align: center;">灭除障垢无有余一切妙行皆成就</p>
<p style="text-align: center;">于诸惑业及魔境世间道中得解脱</p>
<p style="text-align: center;">犹如莲华不着水亦如日月不住空</p>
<p style="text-align: center;">悉除一切恶道苦等与一切群生乐</p>
<p style="text-align: center;">如是经于刹尘劫十方利益恒无尽</p></div>

<div class="B1_text">
	<p></p>
<p style="text-align: center;">我常随顺诸众生尽于未来一切劫</p>
<p style="text-align: center;">恒修普贤广大行圆满无上大菩提</p>
<p style="text-align: center;">所有与我同<a href="/remen/xingzhe.html" class="keylink" target="_blank">行者</a>于一切处同集会</p>
<p style="text-align: center;">身口意业皆同等一切行愿同修学</p>
<p style="text-align: center;">所有益我善知识为我显示普贤行</p>
<p style="text-align: center;">常愿与我同集会于我常生欢喜心</p>
<p style="text-align: center;">愿常面见诸如来及诸<a href="/remen/fozi.html" class="keylink" target="_blank">佛子</a>众围绕</p>
<p style="text-align: center;">于彼皆兴广大供尽未来劫无疲厌</p>
<p style="text-align: center;">愿持诸佛微妙法光显一切菩提行</p>
<p style="text-align: center;">究竟清净普贤道尽未来劫常修习</p>
<p style="text-align: center;">我于一切诸有中所修福智恒无尽</p>
<p style="text-align: center;">定慧方便及解脱获诸无尽功德藏</p>
<p style="text-align: center;">一尘中有尘数刹一一刹有难思佛</p>
<p style="text-align: center;">一一佛处众会中我见恒演菩提行</p>
<p style="text-align: center;">普尽十方诸刹海一一毛端三世海</p>
<p style="text-align: center;">佛海及与国土海我遍修行经劫海</p>
<p style="text-align: center;">一切如来语清净一言具众音声海</p>
<p style="text-align: center;">随诸众生意乐音一一流佛辩才海</p>
<p style="text-align: center;">三世一切诸如来于彼无尽语言海</p>
<p style="text-align: center;">恒转理趣妙法轮我深智力普能入</p>
<p style="text-align: center;">我能深入于未来尽一切劫为一念</p>
<p style="text-align: center;">三世所有一切劫为一念际我皆入</p>
<p style="text-align: center;">我于一念见三世所有一切人师子</p>
<p style="text-align: center;">亦常入佛境界中如幻解脱及威力</p>
<p style="text-align: center;">于一毛端极微中出现三世庄严刹</p>
<p style="text-align: center;">十方尘刹诸毛端我皆深入而严净</p>
<p style="text-align: center;">所有未来照世灯成道转法悟群有</p>
<p style="text-align: center;">究竟佛事示涅槃我皆往诣而亲近</p>
<p style="text-align: center;">速疾周遍神通力普门遍入大乘力</p>
<p style="text-align: center;">智行普修功德力威神普覆大慈力</p>
<p style="text-align: center;">遍净庄严胜福力无著无依智慧力</p>
<p style="text-align: center;">定慧方便诸威力普能积集菩提力</p>
<p style="text-align: center;">清净一切善业力摧灭一切烦恼力</p>
<p style="text-align: center;">降伏一切诸魔力圆满普贤诸行力</p>
<p style="text-align: center;">普能严净诸刹海解脱一切众生海</p>
<p style="text-align: center;">善能分别诸法海能甚深入智慧海</p>
<p style="text-align: center;">普能清净诸行海圆满一切诸愿海</p>
<p style="text-align: center;">亲近供养诸佛海修行无倦经劫海</p>
<p style="text-align: center;">三世一切诸如来最胜菩提诸行愿</p>
<p style="text-align: center;">我皆供养圆满修以普贤行悟菩提</p>
<p style="text-align: center;">一切如来有长子彼名号曰普贤尊</p>
<p style="text-align: center;">我今回向诸善根愿诸智行悉同彼</p></div>


<div class="B1_text">
	<p></p>
<p style="text-align: center;">愿身口意恒清净诸行刹土亦复然</p>
<p style="text-align: center;">如是智慧号普贤愿我与彼皆同等</p>
<p style="text-align: center;">我为遍净普贤行文殊师利诸大愿</p>
<p style="text-align: center;">满彼事业尽无余未来际劫恒无倦</p>
<p style="text-align: center;">我所修行无有量获得无量诸功德</p>
<p style="text-align: center;">安住无量诸行中了达一切神通力</p>
<p style="text-align: center;">文殊师利勇猛智普贤慧行亦复然</p>
<p style="text-align: center;">我今回向诸善根随彼一切常修学</p>
<p style="text-align: center;">三世诸佛所称叹如是最胜诸大愿</p>
<p style="text-align: center;">我今回向诸善根为得普贤殊胜行</p>
<p style="text-align: center;">愿我临欲命终时尽除一切诸障碍</p>
<p style="text-align: center;">面见彼佛阿弥陀即得往生安乐刹</p>
<p style="text-align: center;">我既往生彼国已现前成就此大愿</p>
<p style="text-align: center;">一切圆满尽无余利乐一切众生界</p>
<p style="text-align: center;">彼佛众会咸清净我时于胜莲华生</p>
<p style="text-align: center;">亲睹如来无量光现前授我菩提记</p>
<p style="text-align: center;">蒙彼如来授记已<a href="/remen/huashen.html" class="keylink" target="_blank">化身</a>无数百俱胝</p>
<p style="text-align: center;">智力广大遍十方普利一切众生界</p>
<p style="text-align: center;">乃至虚空世界尽众生及业烦恼尽</p>
<p style="text-align: center;">如是一切无尽时我愿究竟恒无尽</p>
<p style="text-align: center;">十方所有无边刹庄严众宝供如来</p>
<p style="text-align: center;">最胜安乐施天人经一切刹微尘劫</p>
<p style="text-align: center;">若人于此胜愿王一经于耳能生信</p>
<p style="text-align: center;">求胜菩提心渴仰获胜功德过于彼</p>
<p style="text-align: center;">即常远离恶知识永离一切诸恶道</p>
<p style="text-align: center;">速见如来无量光具此普贤最胜愿</p>
<p style="text-align: center;">此人善得胜<a href="/remen/shouming.html" class="keylink" target="_blank">寿命</a>此人善来人中生</p>
<p style="text-align: center;">此人不久当成就如彼普贤菩萨行</p>
<p style="text-align: center;">往昔由无智慧力所造极恶五无间</p>
<p style="text-align: center;">诵此普贤大愿王一念速疾皆销灭</p>
<p style="text-align: center;">族姓种类及容色相好智慧咸圆满</p>
<p style="text-align: center;">诸魔外道不能摧堪为<a href="/remen/sanjie.html" class="keylink" target="_blank">三界</a>所应供</p>
<p style="text-align: center;">速诣菩提大树王坐已降伏诸魔众</p>
<p style="text-align: center;">成等正觉转法轮普利一切诸含识</p>
<p style="text-align: center;">若人于此普贤愿读诵受持及演说</p>
<p style="text-align: center;"><a href="/remen/guobao.html" class="keylink" target="_blank">果报</a>唯佛能证知决定获胜菩提道</p>
<p style="text-align: center;">若人诵此普贤愿我说少分之善根</p>
<p style="text-align: center;">一念一切悉皆圆成就众生清净愿</p>
<p style="text-align: center;">我此普贤殊胜行无边胜福皆回向</p>
<p style="text-align: center;">普愿沉溺诸众生速往无量光佛刹</p>
<p>　　尔时普贤菩萨摩诃萨。于如来前。说此普贤广大愿王清净偈已。善财童子。踊跃无量。一切菩萨皆大欢喜。如来赞言。善哉善哉。尔时世尊。与诸圣者菩萨摩诃萨。演说如是不可思议解脱境界胜法门时。文殊师利菩萨而为上首。诸大菩萨。及所成熟。六千<a href="/remen/biqiu.html" class="keylink" target="_blank">比丘</a>。弥勒菩萨而为上首。贤劫一切诸大菩萨。无垢普贤菩萨而为上首。一生补处住灌顶位诸大菩萨。及余十方种种世界。普来集会。一切刹海极微尘数诸菩萨摩诃萨众。大智舍利弗。摩诃目犍连等。而为上首。诸大声闻。并诸人天一切世主。天龙夜叉乾闼婆阿修罗迦楼罗紧那罗摩睺罗伽人非人等一切大众。闻佛所说。皆大欢喜。信受奉行</p></div>


<div class="B1_text">
	<p></p>
<p>　　南<a href="/remen/tianzhu.html" class="keylink" target="_blank">天竺</a>乌茶国深信最胜善逝法者修行 最胜大乘行者吉祥自在作清净师子王上 献摩诃支那大唐国大吉祥天子大自在师 子中大王手自书写大方广佛<a href="/fojing/huayanjing/yuanwen.html" class="keylink" target="_blank">华严经</a>百 千偈中所说善财童子亲近承事佛刹极微 尘数善知识行中五十五圣者善知识入不 思议解脱境界普贤行愿品谨奉进上伏愿 大国圣王福聚高大超须弥山智慧深广过 四大海十方国土通为一家及书此经功德 愿集彼无量福聚等虚空界一切世界海无 尽众生界一切皆如善财童子得佛<a href="/remen/zhengjian.html" class="keylink" target="_blank">正见</a>具 足智慧见不可思议真善知识咸生欢喜 得佛广大普光明照离诸贪着成就无垢普 贤菩萨最胜行愿伏愿书此大乘经典进奉 功德慈氏如来<a href="/remen/chengfo.html" class="keylink" target="_blank">成佛</a>之时龙华会上早得奉 觐大圣天王获宿命智瞻见便识同受佛记 尽虚空遍法界广度未来一切众生速得成 佛</p>
<p>　　（以下仁和寺本缺）贞元十一年十一月十八日进奉梵夹十 二年六月五日奉诏于长安崇福寺译十 四年二月二十四日译毕进上罽宾国三藏赐紫<a href="/remen/shamen.html" class="keylink" target="_blank">沙门</a>般若宣梵文东都天宫寺沙门广济译语西明寺赐紫沙门圆照笔受保寿寺沙门智柔回缀保寿寺沙门智通回缀成都府正觉寺沙门道弘润文章敬寺沙门鉴虚润文大觉寺沙门道章校勘证义千福寺沙门大通证禅义太原府崇福寺沙门澄观详定千福寺沙门虚邃详定专知官右神策军散兵马使衙前马军正将兼押衙特进行邓州司法参军南珍贡右神策军护军中尉兼右街功德使元从兴元元从云麾将军右监门卫大将军知内侍省事上柱国交城县开国男食邑三百户臣霍仙鸣左神策军护军中尉兼左街功德使元从兴元元从骠骑大将军行左监门卫大将军知内侍省事上柱国邠国公食邑三千户臣窦文场等进</p>
<p>　　大唐贞元十四年岁在戍寅四月辛亥朔翻经沙门圆照用恩赐物奉为皇帝圣化无穷太子诸王福延万叶文武百官恒居禄位伏愿先师考妣上品往生法界有情同沾斯益手自书写此新译经填续西明寺菩提院东阁一切经阙本愿千佛出世随侍下生同出苦源齐登正觉又愿<a href="/remen/sanbao.html" class="keylink" target="_blank">三宝</a>增明法轮恒转长留镇寺永冀传灯有情界穷兹愿无尽</p>
<p>　　元本终识道安滥厕僧伦叨承祖裔虽见性修行因地果位未成非依经演唱教乘佛恩莫报切见湖州路思溪法宝寺<a href="/dazangjing/" class="keylink" target="_blank">大藏经</a>板泯于兵火只字不存累承杭州路大明庆寺寂堂思宗师会集诸山禅教师德同声劝请谓此一大<a href="/remen/yinyuan1.html" class="keylink" target="_blank">因缘</a>世鲜克举若得老古山与白云一宗协力开刊<a href="/remen/liutong.html" class="keylink" target="_blank">流通</a>教法则世出世间是真续佛慧命道安蒙斯处嘱复自念言如来一大藏经板实非小缘岂道安绵力之所堪任即与庵院僧人优婆塞聚议咸皆快然发希有心施力施财增益我愿又蒙江淮诸路释教都总摄所护念准给文凭及转呈檐八上师引觐</p></div>

<div class="B1_text">
	<p></p>
<p>　　皇帝颁降</p>
<p>　　圣旨护持宗门作成胜事兴工之后惟愿诸佛龙天善友知识加被于我使我从初至终成如是缘心无退转亦无障碍以此鸿因端为祝延</p>
<p>　　皇帝圣寿万安</p>
<p>　　皇后同年太子诸王千秋文武官僚升迁禄位仍赞大元帝师大元国师檐八上师</p>
<p>　　江淮诸路释教都总摄扶宗弘教大师江淮诸路释教都总摄永福大师大阐宗乘同增福算更冀时和岁稔物阜民康四恩三有尽沾恩一切有情登<a href="/remen/bian.html" class="keylink" target="_blank">彼岸</a></p>
<p>　　宣授浙西道杭州等路白云宗僧录南山普宁寺住持传三乘教九世孙慧照大师沙门道安谨愿时至元十六年己卯十二月吉日拜书</p>
<p>　　如志先师和尚慧照大师以教法任重在己尝嘱之曰余承明庆寂堂宗师诸山禅教之请与本宗庵院同刊如来一大藏经板流通教法实非小缘我今衰迈全仗汝徒同心协力成就我愿兴工之后外事则有一都寺提点任责内事则汝措置提调汝宜不惜身命始终相成同报佛恩功不虚弃如志勉承师训罔敢少懈不料先师和尚于至元十八年春示寂于大都大延寿寺自后继任僧录住持者凡四传初传月潭师兄如一至元二十一年秋月潭入寂于寺次传之如志越明年春愚叟如贤继之至元二十六年冬愚叟退席如志复继前任各钦受</p>
<p>　　圣旨护持<a href="/remen/zongjiao.html" class="keylink" target="_blank">宗教</a>成就大缘始自丁丑讫于庚寅凡一十四载由先师本愿力故得以圆成如来一大藏经版好事所集无量功德端为祝延</p>
<p>　　皇帝圣寿万安</p>
<p>　　皇后同年</p>
<p>　　太子诸王千秋文武官僚升迁禄位仍赞大元帝师大元国师檐八上师江淮诸路释教都总摄扶宗弘教大师江淮诸路释教都总统永福大师弥增禄算伏愿</p>
<p>　　尧天舜日大开一统山河</p>
<p>　　圣子神孙同衍千秋福寿文登极品武列殊勋军奏凯歌民安常业<a href="/remen/fofa.html" class="keylink" target="_blank">佛法</a>恒住世间相<a href="/remen/daode.html" class="keylink" target="_blank">道德</a>尊为</p>
<p>　　帝者师统护僧门流通教海更冀施力施财之士<a href="/remen/fuhui.html" class="keylink" target="_blank">福慧</a>庄严若闻若见之人身心饶益四恩普报三有遍资法界含生同圆种智者大藏经局刊字作头作头何囦作头范山大藏经局措置梨板勾当勾当僧明秀勾当僧明达大藏经局合造光选经板勾当勾当僧明达勾当僧明照勾当僧明果勾当僧明诂大藏经局点视刊板书样印造勾当勾当僧明俊勾当僧明信勾当僧明礼勾当僧明然勾当僧明钦勾当僧明文大藏经局正字勾当勾当僧明茂勾当僧明逸勾当僧如空本寺首座书记正字勾当勾当僧明远勾当僧明本勾当僧明裕大藏经局藏主勾当勾当僧如聪勾当僧如衍大藏经局副局监局主局勾当勾当僧明瑞勾当僧明了勾当僧明俊勾当僧如思勾当僧如净勾当僧明定勾当僧如圭勾当僧如照勾当僧明森勾当僧明坚大普宁寺知事耆旧勾当勾当僧明皓勾当僧明晓勾当僧明璋勾当僧明祖勾当僧明广勾当僧明仁勾当僧如熙勾当僧明益勾当僧明吉勾当僧明戒勾当僧明实勾当僧明行平江路<a href="/remen/huayuan.html" class="keylink" target="_blank">化缘</a>勾当化缘勾当孝慈院僧明政化缘勾当广济院僧如源化缘勾当资福院僧如辉化缘勾当真庆院僧如明湖州路化缘勾当化缘勾当雨华庵僧如圆化缘勾当真觉院僧如祥化缘勾当宝明院僧如坚化缘勾当普度院僧明崇化缘勾当致庆院僧如钧化缘勾当庆远院僧如昌化缘勾当竹隐院僧如浩化缘勾当净福庵僧如璋化缘勾当常定院僧明慧化缘勾当积庆院僧明兰化缘勾当真武庵僧如源化缘勾当真庆院僧如泽化缘勾当葛山院僧如因化缘勾当妙德院僧如是化缘勾当妙严院僧如宁化缘勾当妙圆院僧如常化缘勾当十地院僧如鉴嘉兴路化缘勾当化缘勾当普明院僧如坚化缘勾当庆福院僧如实化缘勾当崇庆院僧如琼化缘勾当颐浩院僧如信化缘勾当华严院僧如哲化缘勾当圆通院僧如臻化缘勾当志远院僧如定化缘勾当嗣光院僧如亨化缘勾当庆寿院僧如隆化缘勾当普照院僧明真化缘勾当崇福院僧如圭化缘勾当政山院僧明净杭州路化缘勾当化缘勾当慈济院僧明俊化缘勾当政福院僧明正化缘勾当福胜院僧明智化缘勾当平湖院僧如胜化缘勾当善集院僧如云化缘勾当万寿院僧明映化缘勾当崇兴院僧如正化缘勾当福地院僧如祥大藏经局提调勾当僧如莹大藏经局提调勾当僧如信大藏经局提调勾当僧如信大藏经局提调勾当僧智圆大藏经局提调勾当僧如信大藏经局提调勾当僧如昌大藏经局提调勾当僧道超大藏经局提调勾当僧如春大藏经局提调勾当僧如源大藏经局提调勾当僧如日大藏经局提调勾当僧如杲大藏经局提调勾当僧如智大藏经局提调勾当僧如贵大藏经局提调勾当僧如通大藏经局提调勾当僧如真白云宗僧录司提控僧明际白云宗僧录司提控僧如义白云宗僧录司知事僧如观白云宗僧判如镜宣授白云宗前僧录南山大普宁寺住持沙门如贤宣授白云宗前僧录南山大普宁寺住持沙门如一白云宗前僧判绰思吉八白云宗前僧录守进国泰崇圣寺沙门文成检阅<a href="/remen/jingzang.html" class="keylink" target="_blank">经藏</a>大云广福寺沙门处林校勘经藏天竺<a href="/remen/lingshan.html" class="keylink" target="_blank">灵山</a>教寺沙门怀坦校勘经藏天竺灵山教寺沙门法杭校勘经藏西湖寿星教寺沙门文胜校勘经藏奉口万安教寺沙门净芳校勘经藏天竺灵山教寺沙门祖熏校勘经藏天竺集庆教寺沙门普润校勘经藏<a href="/remen/liuhe.html" class="keylink" target="_blank">六和</a>塔开化教寺传大乘<a href="/remen/weishi.html" class="keylink" target="_blank">唯识</a>宗权讲沙门慧心校勘论藏六和塔开化教寺住持传慈恩宗教讲经论沙门妙用校勘论藏六和塔开化教寺前住持传慈恩宗教讲经论沙门正严校勘论藏六和塔开化教寺前住持传慈恩宗教大乘檀主讲经论慧悟大师宗靖校勘论藏西湖戒坛大昭庆寺前住持传律法慧大师仲宝校勘<a href="/remen/lvzang.html" class="keylink" target="_blank">律藏</a>临坛宗主前住持灵芝崇福寺传律沙门仲立校勘律藏临坛宗主前住持灵芝崇福寺传律沙门闻达校勘律藏临坛宗主前住持明庆大兴国寺佛瑞大师梵祥校勘律藏峨嵋山国泰崇圣寺住持传<a href="/remen/tiantaizong.html" class="keylink" target="_blank">天台宗</a>教沙门师正主席校勘经藏仙林慈恩普济教寺讲经论传大乘戒广智圆明大师德荣校勘论藏崇恩演福教寺前住持传天台宗教祥应大师永清详定校勘经藏</p>
<p>　　报恩光寺禅寺住持沙门义传同劝缘 灵隐景德禅寺住持沙门净伏同劝缘 径山兴圣万寿禅寺住持沙门妙高同劝缘 上天竺灵感观音教寺住持沙门思恭劝缘 明庆大兴国寺前住持佛慧大师闻思劝缘 江淮诸路释教都总统所提控顾劝缘 江淮诸路释教都总统所主事白劝缘 江淮诸路释教都总统所经历郭劝缘 宣授江淮诸路释教都总摄弘教大师加瓦八劝缘 宣授江淮诸路释教都总摄扶宗弘教大师行吉祥都劝缘</p>
<p>　　宣授江淮诸路释教都总统永福大师</p>
<p>　　琏真加都劝缘宣授白云宗僧录南山大普宁寺住持传三乘教十一世孙沙门如志谨识时至元二十七年庚寅十月圆日顿首拜书</p>
</div>
