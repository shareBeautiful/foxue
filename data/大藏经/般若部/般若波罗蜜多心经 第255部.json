[{
    "title": "般若波罗蜜多心经 第255部",
    "author": "沙门法成 译",
    "html": "<div class=\"B1_text\"><p><a href=\"/fojing/xinjing/\" class=\"keylink\" target=\"_blank\">般若波罗蜜多心经</a>(炖煌石室本)</p><p>国大德<a href=\"/remen/sanzang.html\" class=\"keylink\" target=\"_blank\">三藏</a>法师<a href=\"/remen/shamen.html\" class=\"keylink\" target=\"_blank\">沙门</a>法成译</p><p>如是我闻。一时薄伽梵住王舍城鹫峰山中。与大苾蒭众。及诸菩萨摩诃萨俱。尔时<a href=\"/remen/shizun.html\" class=\"keylink\" target=\"_blank\">世尊</a>等入甚深明了三摩地法之异门。复于尔时。观<a href=\"/remen/zizai.html\" class=\"keylink\" target=\"_blank\">自在</a>菩萨摩诃萨。行深<a href=\"/remen/banruo.html\" class=\"keylink\" target=\"_blank\">般若</a>波罗蜜多时。观察照见<a href=\"/remen/wuyun.html\" class=\"keylink\" target=\"_blank\">五蕴</a>体性。悉皆是空。时具寿<a href=\"/remen/shelizi.html\" class=\"keylink\" target=\"_blank\">舍利子</a>。承佛威力。白圣者观自在菩萨摩诃萨曰。若善男子。欲<a href=\"/remen/xiuxing.html\" class=\"keylink\" target=\"_blank\">修行</a>甚深般若波罗蜜多者。复当云何修学。作是语已。观自在菩萨摩诃萨答具寿<a href=\"/remen/sheli.html\" class=\"keylink\" target=\"_blank\">舍利</a>子言。若善男子及善女人。欲修行甚深般若波罗蜜多者。彼应如是观察。五蕴体性皆空。色即是空。空即是色。色不异空。空不异色。如是受想行识。亦复皆空。是故舍利子。一切法空性。<a href=\"/remen/wuxiang.html\" class=\"keylink\" target=\"_blank\">无相</a>无生无灭。无垢离垢。无减无增。舍利子。是故尔时空性之中。无色。无受。无想。无行。亦无有识。无眼。无耳。无鼻。无舌。无身。无意。无色。无声。无香。无味。无触。无法。无眼界。乃至无<a href=\"/remen/yishi.html\" class=\"keylink\" target=\"_blank\">意识</a>界。无无明。亦无无明尽。乃至无老死。亦无老死尽。无苦集灭道。无智无得。亦无不得。是故舍利子。以无所得故。诸菩萨众。依止般若波罗蜜多。心无障碍。无有恐怖。超过颠倒。究竟<a href=\"/remen/niepan.html\" class=\"keylink\" target=\"_blank\">涅槃</a>。三世一切诸佛。亦皆依般若波罗蜜多故。<a href=\"/remen/zhengde.html\" class=\"keylink\" target=\"_blank\">证得</a>无上正等<a href=\"/remen/puti.html\" class=\"keylink\" target=\"_blank\">菩提</a>。舍利子。是故当知般若波罗蜜多大密咒者。是大明咒。是无上咒。是无等等咒。能除一切诸苦之咒。真实无倒。故知般若波罗蜜多。是秘密咒。即说<a href=\"/fozhou/boreboluomiduozhou/\" class=\"keylink\" target=\"_blank\">般若波罗蜜多咒</a>曰</p><p>峨帝峨帝。波啰峨帝。波啰僧峨帝。菩提莎诃</p><p>舍利子。菩萨摩诃萨。应如是修学甚深般若波罗蜜多。尔时世尊从彼定起。告圣者观自在菩萨摩诃萨曰。善哉善哉。善男子。如是如是。如汝所说。彼当如是修学般若波罗蜜多。一切如来。亦当<a href=\"/remen/suixi.html\" class=\"keylink\" target=\"_blank\">随喜</a>。时薄伽梵说是语已。具寿舍利子。圣者观自在菩萨摩诃萨。一切<a href=\"/remen/shijian.html\" class=\"keylink\" target=\"_blank\">世间</a><a href=\"/remen/tianren.html\" class=\"keylink\" target=\"_blank\">天人</a>阿苏罗乾闼婆等。闻佛所说。皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p><p>般若波罗蜜多<a href=\"/fojing/xinjing/yuanwen.html\" class=\"keylink\" target=\"_blank\">心经</a></p></div>"
}]