[{
    "title": "般若波罗蜜多心经 第253部",
    "author": "唐·般若共利言 译",
    "html": "<div class=\"B1_text\"><p><a href=\"/fojing/xinjing/\" class=\"keylink\" target=\"_blank\">般若波罗蜜多心经</a></p><p>罽宾国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/banruo.html\" class=\"keylink\" target=\"_blank\">般若</a>共利言等译</p><p>如是我闻。一时佛在王舍城耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众及菩萨众俱。时佛<a href=\"/remen/shizun.html\" class=\"keylink\" target=\"_blank\">世尊</a>即入<a href=\"/remen/sanmei.html\" class=\"keylink\" target=\"_blank\">三昧</a>。名广大甚深。尔时众中有菩萨摩诃萨。名观<a href=\"/remen/zizai.html\" class=\"keylink\" target=\"_blank\">自在</a>。行深般若波罗蜜多时。照见<a href=\"/remen/wuyun.html\" class=\"keylink\" target=\"_blank\">五蕴</a>皆空。离诸苦厄。即时<a href=\"/remen/sheli.html\" class=\"keylink\" target=\"_blank\">舍利</a>弗承佛威力。合掌恭敬白观自在菩萨摩诃萨言。善男子。若有欲学甚深般若波罗蜜多<a href=\"/remen/xingzhe.html\" class=\"keylink\" target=\"_blank\">行者</a>。云何<a href=\"/remen/xiuxing.html\" class=\"keylink\" target=\"_blank\">修行</a>。如是问已</p><p>尔时观自在菩萨摩诃萨告具寿舍利弗言。<a href=\"/remen/shelizi.html\" class=\"keylink\" target=\"_blank\">舍利子</a>。若善男子善女人行甚深般若波罗蜜多行时。应观五蕴性空。舍利子。色不异空空不异色。色即是空空即是色。受想行识亦复如是。舍利子。是诸法空相。不生不灭不垢不净不增不减。是故空中无色。无受想行识。无眼耳鼻舌身意。无色声香味触法。无眼界乃至无<a href=\"/remen/yishi.html\" class=\"keylink\" target=\"_blank\">意识</a>界。无无明亦无无明尽。乃至无老死亦无老死尽。无苦集灭道。无智亦无得。以无所得故。<a href=\"/remen/puti.html\" class=\"keylink\" target=\"_blank\">菩提</a>萨埵依般若波罗蜜多故心无挂碍。无挂碍故无有恐怖。远离颠倒梦想。究竟<a href=\"/remen/niepan.html\" class=\"keylink\" target=\"_blank\">涅槃</a>。三世诸佛依般若波罗蜜多故。得阿耨多罗三藐三菩提。故知般若波罗蜜多是大神咒。是大明咒。是无上咒。是无等等咒。能除一切苦。真实不虚。故说<a href=\"/fozhou/boreboluomiduozhou/\" class=\"keylink\" target=\"_blank\">般若波罗蜜多咒</a>。即说咒曰</p><p>[廿/(阿-可+辛)/木]谛 [廿/(阿-可+辛)/木]谛 波罗[廿/(阿-可+辛)/木]谛 波罗僧[廿/(阿-可+辛)/木]谛菩提娑(苏纥反)婆诃</p><p>如是舍利弗。诸菩萨摩诃萨于甚深般若波罗蜜多行。应如是行。如是说已。即时世尊从广大甚深三摩地起。赞观自在菩萨摩诃萨言。善哉善哉。善男子。如是如是。如汝所说。甚深般若波罗蜜多行。应如是行。如是行时一切如来皆悉<a href=\"/remen/suixi.html\" class=\"keylink\" target=\"_blank\">随喜</a>。尔时世尊说是语已。具寿舍利弗大喜充遍。观自在菩萨摩诃萨亦大<a href=\"/remen/huanxi.html\" class=\"keylink\" target=\"_blank\">欢喜</a>。时彼众会<a href=\"/remen/tianren.html\" class=\"keylink\" target=\"_blank\">天人</a>阿修罗乾闼婆等。闻佛所说皆大欢喜。信受奉行</p><p>般若波罗蜜多<a href=\"/fojing/xinjing/yuanwen.html\" class=\"keylink\" target=\"_blank\">心经</a></p></div>"
}]