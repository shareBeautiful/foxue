[{
    "title": "佛说圣佛母般若波罗蜜多经 第257部",
    "author": "施护 译",
    "html": "<div class=\"B1_text\"><p>佛说圣佛母<a href=\"/remen/banruo.html\" class=\"keylink\" target=\"_blank\">般若</a>波罗蜜多经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿传法大师赐紫臣施护奉诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>。在王舍城鹫峰山中。与大苾刍众千二百五十人俱。并诸菩萨摩诃萨众。而共围绕</p><p>尔时世尊。即入甚深光明宣说<a href=\"/remen/zhengfa.html\" class=\"keylink\" target=\"_blank\">正法</a>三摩地。时观<a href=\"/remen/zizai.html\" class=\"keylink\" target=\"_blank\">自在</a>菩萨摩诃萨在佛会中。而此菩萨摩诃萨。已能<a href=\"/remen/xiuxing.html\" class=\"keylink\" target=\"_blank\">修行</a>甚深般若波罗蜜多。观见<a href=\"/remen/wuyun.html\" class=\"keylink\" target=\"_blank\">五蕴</a><a href=\"/remen/zixing.html\" class=\"keylink\" target=\"_blank\">自性</a>皆空</p><p>尔时尊者<a href=\"/remen/shelizi.html\" class=\"keylink\" target=\"_blank\">舍利子</a>。承佛威神。前白观自在菩萨摩诃萨言。若善男子善女人。于此甚深般若波罗蜜多法门。乐欲修学者。当云何学</p><p>时观自在菩萨摩诃萨。告尊者<a href=\"/remen/sheli.html\" class=\"keylink\" target=\"_blank\">舍利</a>子言。汝今谛听为汝宣说。若善男子善女人。乐欲修学此甚深般若波罗蜜多法门者。当观五蕴自性皆空。何名五蕴自性空耶。所谓即色是空即空是色。色无异于空。空无异于色。受想行识亦复如是。舍利子。此一切法如是空相。无所生。无所灭。无垢染。无清净。无增长。无损减。舍利子。是故空中无色。无受想行识。无眼耳鼻舌身意。无色声香味触法。无眼界。无眼识界。乃至无意界。无<a href=\"/remen/yishi.html\" class=\"keylink\" target=\"_blank\">意识</a>界。无无明。无无明尽。乃至无老死。亦无老死尽。无苦集灭道。无智。无所得。亦无无得。舍利子。由是无得故。菩萨摩诃萨。依般若波罗蜜多相应行故。心无所著。亦无挂碍。以无著无碍故。无有恐怖。远离一切颠倒<a href=\"/remen/wangxiang.html\" class=\"keylink\" target=\"_blank\">妄想</a>。究竟圆寂。所有三世诸佛。依此般若波罗蜜多故。得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。是故应知。般若波罗蜜多。是广大明。是无上明。是无等等明。而能息除一切苦恼。是即真实无虚妄法。诸修学者。当如是学。我今宣说般若波罗蜜多大明曰</p><p>怛[宁*也](切身)他(引一句)唵(引)誐帝(引)誐帝(引引二)播(引)啰誐帝(引三)播(引)啰僧誐帝(引四)冒提莎(引)贺(引五)</p><p>舍利子。诸菩萨摩诃萨。若能诵是般若波罗蜜多明句。是即修学甚深般若波罗蜜多尔时世尊。从三摩地安详而起。赞观自在菩萨摩诃萨言。善哉善哉。善男子。如汝所说。如是如是。般若波罗蜜多。当如是学。是即真实最上究竟。一切如来亦皆<a href=\"/remen/suixi.html\" class=\"keylink\" target=\"_blank\">随喜</a></p><p>佛说此经已。观自在菩萨摩诃萨。并诸苾刍。乃至<a href=\"/remen/shijian.html\" class=\"keylink\" target=\"_blank\">世间</a><a href=\"/remen/tianren.html\" class=\"keylink\" target=\"_blank\">天人</a>阿修罗乾闼婆等。一切大众。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>。信受奉行</p><p>佛说圣佛母般若波罗蜜多经</p></div>"
}]