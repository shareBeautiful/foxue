[{
    "title": "佛说师子月佛本生经 第176部",
    "author": "未知",
    "html": "<div class=\"B1_text\"><p>佛说师子月佛本生经</p><p>新为失译人名附三秦录</p><p>如是我闻。一时佛住王舍城迦兰陀竹园。与千二百五十<a href=\"/remen/biqiu.html\" class=\"keylink\" target=\"_blank\">比丘</a>百菩萨俱。尔时众中有一菩萨比丘。名婆须蜜多。游竹园间缘树上下。声如猿猴。或捉三铃作那罗戏。时诸长者及行路人竞集看之。众人集时身到空中。跳上树端作猕猴声。耆阇崛山八万四千金色猕猴集菩萨所。菩萨复作种种变现令其<a href=\"/remen/huanxi.html\" class=\"keylink\" target=\"_blank\">欢喜</a>。时诸大众各作是言。<a href=\"/remen/shamen.html\" class=\"keylink\" target=\"_blank\">沙门</a>释子犹如戏儿幻惑众人。所行恶事无人信用。乃与鸟兽作于非法。如是恶声遍王舍城。有一梵志。上启大王频婆娑罗。白言大王。沙门释子作诸非法。乃与鸟兽作那罗戏。王闻此语嫌诸释子。即敕长者迦兰陀曰。此诸释子多聚猕猴。在卿园中为作何等。如来知不。长者启王。婆须蜜多作变化事。令诸猕猴一切欢喜。诸天雨花持用<a href=\"/remen/gongyang.html\" class=\"keylink\" target=\"_blank\">供养</a>。为作何等臣所不知。尔时大王频婆娑罗。驾乘名象。前后导从往诣佛所。到迦兰陀竹园。即便下象。遥见<a href=\"/remen/shizun.html\" class=\"keylink\" target=\"_blank\">世尊</a>在重阁上。身紫金色方身丈六坐七宝花。三十二相八十种好。皆放光明如紫金山。处炎火中金光围绕。普令大众同于金色。尊者婆须蜜多。及八万四千猕猴亦作金色。时诸猕猴见大王来。或歌或舞击鼓吹贝作种种变。中有采花奉上王者。大王见已。与诸大众俱至佛所。为佛作礼右绕三匝。却坐一面白佛言。世尊。此诸猕猴宿有何福身作金色。复有何罪生畜生中。尊者婆须蜜多。复宿殖何福。生长者家。信家非家<a href=\"/remen/chujia.html\" class=\"keylink\" target=\"_blank\">出家</a>学道。复有何罪。虽生人中诸根具足不持戒行。与诸猕猴共为伴侣。歌语之声悉如猕猴使诸外道戏笑我等。唯愿天尊。慈哀我等分别演说令得开解。佛告大王。谛听谛听善思念之。吾当为汝分别解说。乃往过去无量亿劫。过是之前有佛出世。名曰然灯。十号具足。彼佛灭后有诸比丘。于山泽中<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/fofa.html\" class=\"keylink\" target=\"_blank\">佛法</a>。具阿练若十二头陀。坚持禁戒如人护眼。因是即得阿罗汉道。三明六通具八<a href=\"/remen/jietuo.html\" class=\"keylink\" target=\"_blank\">解脱</a>。时空泽中有一猕猴。至罗汉所。见于罗汉<a href=\"/remen/zuochan.html\" class=\"keylink\" target=\"_blank\">坐禅</a>入定。即取罗汉坐具披作<a href=\"/remen/jiasha.html\" class=\"keylink\" target=\"_blank\">袈裟</a>。如沙门法偏袒右肩。手擎香炉绕比丘行。时彼比丘从<a href=\"/remen/chanding.html\" class=\"keylink\" target=\"_blank\">禅定</a>觉。见此猕猴有好<a href=\"/remen/shanxin.html\" class=\"keylink\" target=\"_blank\">善心</a>。即为弹指告猕猴言。法子。汝今应发无上道心。猕猴闻说欢喜踊跃。五体投地敬礼比丘。起复采花散比丘上。尔时比丘。即为猕猴说三归依告言。法子。汝今随学三世佛法。应当求请受三归依及以<a href=\"/remen/wujie.html\" class=\"keylink\" target=\"_blank\">五戒</a>。尔时猕猴即起合掌白言。大德。忆念我今欲归依佛法僧。比丘告言。汝当归依佛归依法归依僧。第二第三亦如是说。归依佛竟归依法竟归依僧竟。第二第三亦如是说。次当<a href=\"/remen/chanhui.html\" class=\"keylink\" target=\"_blank\">忏悔</a>。告猕猴言。汝于前身<a href=\"/remen/wuliangjie.html\" class=\"keylink\" target=\"_blank\">无量劫</a>来。贪欲瞋恚愚痴邪见。嫉妒憍慢诽谤<a href=\"/remen/pojie.html\" class=\"keylink\" target=\"_blank\">破戒</a>。作诸恶事满足十恶。作五逆罪谤方等经。淫<a href=\"/remen/biqiuni.html\" class=\"keylink\" target=\"_blank\">比丘尼</a>。偷僧祇物。作众重罪无量无边。我今生分已尽不受后有。大阿罗汉。能除<a href=\"/remen/zhongsheng.html\" class=\"keylink\" target=\"_blank\">众生</a>无量重罪。所以者何。我初生时与大悲俱生。三世贤圣法皆如是。亦与大悲俱共生世。如是殷勤三为猕猴说出罪忏悔。既忏悔已。告猕猴言。法子。汝今清净是名布萨。汝从今日至尽形寿受不杀戒。三世诸佛时阿罗汉。永不<a href=\"/remen/shasheng.html\" class=\"keylink\" target=\"_blank\">杀生</a>身口意净。汝亦如是。尔时猕猴白罗汉言。我愿作佛。随大德语。从于今日乃至<a href=\"/remen/chengfo.html\" class=\"keylink\" target=\"_blank\">成佛</a>终不杀生。是时罗汉闻猕猴语。身心欢喜即授五戒。法子。汝从今日至尽形寿随<a href=\"/remen/xuefo.html\" class=\"keylink\" target=\"_blank\">学佛</a>法。三世诸佛诸声闻众身业清净。常不杀生持不杀戒。汝亦如是至尽形寿持不杀戒。能<a href=\"/remen/shouchi.html\" class=\"keylink\" target=\"_blank\">受持</a>不。猕猴答言。我能奉持。次受不盗。不邪淫。不<a href=\"/remen/wangyu.html\" class=\"keylink\" target=\"_blank\">妄语</a>。不饮酒。亦如上法既<a href=\"/remen/shoujie.html\" class=\"keylink\" target=\"_blank\">受戒</a>已。时阿罗汉告言。汝当发愿。汝是畜生现身障道。但勤<a href=\"/remen/jingjin.html\" class=\"keylink\" target=\"_blank\">精进</a>求阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。尔时猕猴发愿已竟。踊跃欢喜走上高山。缘树舞戏坠地而死。由阿罗汉受五戒故。破畜生业。命终即生兜率天上。值遇一生补处菩萨。菩萨为说无上道心。即持天花下空泽中供养罗汉。罗汉见之即便微笑告言。天王。<a href=\"/remen/shane.html\" class=\"keylink\" target=\"_blank\">善恶</a>之报如影随形终不相舍。时阿罗汉而说偈言</p><p>业能<a href=\"/remen/zhuangyan.html\" class=\"keylink\" target=\"_blank\">庄严</a>身处处随趣趣</p><p>不失法如券业如负财人</p><p>汝今生天上由于五戒业</p><p>前身落弥猴从于犯戒性</p><p>持戒生天梯破戒为濩汤</p><p>我见持戒人光明庄严身</p><p>七宝妙台阁诸天为给使</p><p>众宝为床帐摩尼花璎珞</p><p>值遇未来佛娱乐说胜法</p><p>我见破戒人堕在泥犁中</p><p>铁犁耕其舌卧在铁床上</p><p>融铜四面流烧煮坏其身</p><p>或处于刀山剑林及沸屎</p><p>灰河寒冰狱铁丸饮融铜</p><p>如是等苦事常为身璎珞</p><p>若欲脱众难不堕三恶道</p><p>游处<a href=\"/remen/tianren.html\" class=\"keylink\" target=\"_blank\">天人</a>路超越得<a href=\"/remen/niepan.html\" class=\"keylink\" target=\"_blank\">涅盘</a></p><p>当勤持净戒<a href=\"/remen/bushi.html\" class=\"keylink\" target=\"_blank\">布施</a>修净命</p><p>时阿罗汉说此偈已默然无声。猕猴天子言曰。大德。我前身时。作何罪业生猕猴中。复有何福值遇大德。得免畜生生于天上。罗汉答言。汝今谛听善思念之。乃往过去。此阎浮提有佛出世。名曰宝慧如来应供正遍知。十号具足。出现于世。三种示现般涅盘后。于像法中有一比丘名莲<a href=\"/remen/huazang.html\" class=\"keylink\" target=\"_blank\">华藏</a>。多与国王长者<a href=\"/wenda/jushi/\" class=\"keylink\" target=\"_blank\">居士</a>而为亲友。邪命谄曲不持戒行。身坏命终以诳惑故。犹如壮士屈申臂顷落于阿鼻大<a href=\"/remen/diyu.html\" class=\"keylink\" target=\"_blank\">地狱</a>中。如莲华敷。其身遍满十八鬲中。雨热铁丸从顶而入百千猛火及热铁轮。从空而下无量无边阿鼻地狱<a href=\"/remen/shouming.html\" class=\"keylink\" target=\"_blank\">寿命</a>一劫。劫尽更生。如是经历诸大地狱。满八万四千劫。从地狱出堕饿鬼中。吞饮融铜啖热铁丸。经八万四千岁从饿鬼出。五百身中恒为牛身。又五百身生骆驼中。又五百身生于猪中。又五百身生于狗中。又五百身生猕猴中。缘前供养持戒比丘。结誓要重今复遇我。沐浴清化得生天上。持戒比丘即我身是。放逸比丘即汝身是</p><p>尔时猕猴天子闻此语已心惊毛竖。忏悔前罪即还天上。佛告大王。彼猕猴者。虽是畜生。一见罗汉受持三归及以五戒。缘斯<a href=\"/remen/gongde.html\" class=\"keylink\" target=\"_blank\">功德</a>超越千劫极重恶业。得生天上。值遇一生补处菩萨。从是以后值佛无数。净修梵行具<a href=\"/remen/liuboluomi.html\" class=\"keylink\" target=\"_blank\">六波罗蜜</a>。住首楞严<a href=\"/remen/sanmei.html\" class=\"keylink\" target=\"_blank\">三昧</a>住不退地。于最后身次<a href=\"/remen/mile.html\" class=\"keylink\" target=\"_blank\">弥勒</a>后。当成阿耨多罗三藐三菩提。王名宝光。国土清净如忉利天。生彼国土诸众生等。皆行十善具戒无缺。<a href=\"/remen/fohao.html\" class=\"keylink\" target=\"_blank\">佛号</a>师子月如来应供正遍知明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫天人师佛世尊。若有众生闻彼佛名。生生之处常得远离畜生之身。除无量劫<a href=\"/remen/shengsi.html\" class=\"keylink\" target=\"_blank\">生死</a>之罪。佛告大王。欲知彼国师子月佛。今此会中婆须蜜多比丘是也。时频婆娑罗闻此语已。即起合掌遍体流汗。悲泣雨泪悔过自责。向婆须蜜多头面着地。接足为礼忏悔前罪。佛告大王。欲知此等八万四千金色猕猴。乃是过去拘楼秦佛时。波罗奈国。俱睒弥国。二国之中共有八万四千比丘尼。行诸非法。与诸白衣通致信命。犯诸重禁庄饰身体。如干闼婆女无有惭愧。淫为璎珞。诸犯戒事用为花鬘。竖憍慢幢击贡高鼓。弹放逸琴赞恶声歌。狂愚无智如痴猕猴。见好比丘善好有德。视之如贼。尔时彼世有一比丘尼名善安隐。得阿罗汉。三明六通具八解脱。到诸比丘尼所。告言姐妹。世尊在世常说此偈</p><p>若有比丘尼不修行八敬</p><p>此非释种女犹如旃陀罗</p><p>若有比丘尼放逸犯八重</p><p>当知是一切天人中大贼</p><p>恒处阿鼻狱经由十八鬲</p><p>其余三恶道为己园林处</p><p>百千无量劫不闻<a href=\"/remen/sanbao.html\" class=\"keylink\" target=\"_blank\">三宝</a>名</p><p>亦啖烧铁丸寒冰抱铜柱</p><p>如是罪毕已生于鸠鸽身</p><p>毒蛇与鼠狼蜈蚣百足等</p><p>如是诸杂类皆应经历中</p><p>时诸比丘尼闻阿罗汉比丘尼说此偈已。心怀忿恨骂詈恶言。此老猕猴从何处来。恶言妄语横说地狱。时阿罗汉见诸恶<a href=\"/remen/rensheng.html\" class=\"keylink\" target=\"_blank\">人生</a>不善心。即起慈悲身升<a href=\"/remen/xukong.html\" class=\"keylink\" target=\"_blank\">虚空</a>作十八变。时诸恶人见变化已。各脱金环散阿罗汉尼上。愿我生生身作金色。前所作恶今悉忏悔。唯愿慈哀怜愍我等受我供养。时彼阿罗汉比丘尼。即从空下。受诸恶女种种供养。时诸恶人身坏命终堕阿鼻狱。如莲花敷遍满狱中。亦复次第经历诸余十八大狱。于诸狱中寿命正等各一大劫。如是展转九十二劫恒处地狱。从地狱出。五百身中恒为饿鬼。从饿鬼出一千身中常为猕猴。身作金色。大王当知。尔时八万四千犯戒比丘尼骂罗汉者。今此会中八万四千诸金色猕猴是也。尔时供养诸恶比丘尼者。今大王是。此诸猕猴因宿习故。持花持香供养大王。尔时污彼比丘尼戒者。今瞿迦梨及王五百黄门是。佛告大王。身口意业不可不慎。尔时世尊而说偈言。</p><p>戒为<a href=\"/remen/ganlu.html\" class=\"keylink\" target=\"_blank\">甘露</a>药服者不老死</p><p>戒德可恃怙<a href=\"/remen/fubao.html\" class=\"keylink\" target=\"_blank\">福报</a>常随己</p><p>持戒得安隐生处无患难</p><p>亦当见诸佛受法得解脱</p><p>破戒堕地狱犹如此猕猴</p><p>生处恒卑贱地狱苦切己</p><p>大王当谛听止恶修诸善</p><p>尔时频婆娑罗王闻说此偈。对佛忏悔惭悔自责。豁然意解成阿那含。王所将众八千人求王出家。王即听许。佛言。善来比丘。须发自落袈裟着身。即成沙门。顶<a href=\"/remen/lifo.html\" class=\"keylink\" target=\"_blank\">礼佛</a>足未举头顷成阿罗汉。三明六通具八解脱。王所将余众一万六千人。皆发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。八万诸天亦俱<a href=\"/remen/faxin.html\" class=\"keylink\" target=\"_blank\">发心</a>。八万四千金色猕猴。闻昔<a href=\"/remen/yinyuan1.html\" class=\"keylink\" target=\"_blank\">因缘</a>惭愧自责。繞佛千匝向佛忏悔。各各亦发无上菩提心。随寿长短各自命终。命终之后当生兜率天值遇弥勒。复更增进得不退转。尔时尊者摩诃<a href=\"/remen/jiaye.html\" class=\"keylink\" target=\"_blank\">迦叶</a>见此事已。告诸大众。菩萨行净乃令畜生发于道心。婆须蜜多。尚能如是大为佛事。况余菩萨威德无量。时诸天子山神地神天龙八部。见诸猕猴发菩提心。当生天上得不退转。心生欢喜而白佛言。此诸猕猴几时当得成佛。佛告大众。过百万亿那由他阿僧祇恒河沙劫。劫名大光。于彼劫中当得成佛。八万四千佛次第出世。同共一劫。皆名普金光明王如来应供正遍知明行足善逝世间解无上士调御丈夫天人师佛世尊。时会大众。闻佛世尊为诸猕猴授菩提记。即脱身上上妙璎珞。供养如来及比丘僧。异口同音赞叹世尊无量<a href=\"/remen/dexing.html\" class=\"keylink\" target=\"_blank\">德行</a>。如来出世正为此等诸猕猴类。善哉世尊。猕猴闻法尚得成佛。岂况我等于未来世不成佛耶。时会大众闻佛所说。欢喜奉行作礼而退</p><p>佛说师子月佛本生经</p></div>"
}]