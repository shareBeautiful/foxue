[{
    "title": "百喻经 第一卷",
    "author": "求那毗地 译",
    "html": "<div class=\"B1_text\"><p>　　百喻经 第一卷</p><p>　　尊者僧伽斯那撰</p><p>　　萧齐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>求那毗地译</p><p>　　愚人食盐喻　愚人集牛乳喻　以梨打破头喻　妇诈语称死喻　渴见水喻　子死欲停置家中喻　认人为兄喻　山羌偷官库喻　叹父<a href=\"/remen/dexing.html\" class=\"keylink\" target=\"_blank\">德行</a>喻　三重楼喻　<a href=\"/remen/poluomen.html\" class=\"keylink\" target=\"_blank\">婆罗门</a>杀子喻　煮黑石蜜浆喻　说人喜瞋喻　杀商主祀天喻　医与王女药令卒长大喻　灌甘蔗喻　债半钱喻　就楼磨刀喻　乘船失釪喻　人说王纵暴喻　妇女欲更求子喻</p><p>　　（一）愚人食盐喻</p><p>　　昔有愚人至于他家。主人与食嫌淡无味。主人闻已更为益盐。既得盐美。便自念言。所以美者缘有盐故。少有尚尔况复多也。愚人无智便空食盐。食已口爽返为其患。譬彼外道闻节饮食可以得道。即便断食或经七日或十五日。徒自困饿无益于道。如彼愚人。以盐美故。而空食之。致令口爽。此亦复尔</p><p>　　（二）愚人集牛乳喻</p><p>　　昔有愚人将会宾客。欲集牛乳以拟供设。而作是念。我今若豫于日日中[谷-禾+牛]取牛乳。牛乳渐多卒无安处。或复酢败。不如即就牛腹盛之。待临会时当顿[谷-禾+牛]取。作是念已便捉牸牛母子。各系异处。却后一月尔乃设会迎置宾客。方牵牛来欲[(壳-一)/牛]取乳。而此牛乳即干无有。时为众宾或瞋或笑。愚人亦尔。欲修<a href=\"/remen/bushi.html\" class=\"keylink\" target=\"_blank\">布施</a>。方言待我大有之时。然后顿施。未及聚顷或为县官水火盗贼之所侵夺。或卒命终不及时施。彼亦如是</p><p>　　（三）以梨打头破喻</p><p>　　昔有愚人头上无毛。时有一人以梨打头。乃至二三悉皆伤破。时此愚人默然忍受不知避去。傍人见已而语之言。何不避去乃往受打致使头破。愚人答言。如彼人者憍慢恃力痴无智能。见我头上无有发毛谓为是石。以梨打我头破乃尔。傍人语言。汝自愚痴云何名彼以为痴也。汝若不痴为他所打。乃至头破不知逃避。<a href=\"/remen/biqiu.html\" class=\"keylink\" target=\"_blank\">比丘</a>亦尔。不能具修信戒闻慧。但整威仪以招利养。如彼愚人被他打头不知避去。乃至伤破反谓他痴。此比丘者亦复如是</p><p>　　（四）妇诈称死喻</p><p>　　昔有愚人。其妇端正。情甚爱重。妇无直信后于中间共他交往。邪淫心盛欲逐傍夫舍离己婿。于是密语一老母言。我去之后。汝可赍一死妇女尸安着屋中。语我夫言。云我已死。老母于后伺其夫主不在之时。以一死尸置其家中。及其夫还。老母语言汝妇已死。夫即往视信是己妇哀哭懊恼。大[卄/积]薪油烧取其骨。以囊盛之昼夜怀挟。妇于后时心厌傍夫便还归家。语其夫言。我是汝妻。夫答之言。我妇久死。汝是阿谁妄言我妇。乃至二三犹故不信。如彼外道闻他邪说心生惑着。谓为真实永不可改。虽闻正教不信<a href=\"/remen/shouchi.html\" class=\"keylink\" target=\"_blank\">受持</a></p><p>　　（五）渴见水喻</p><p>　　过去有人。痴无智能。极渴须水。见热时焰谓为是水。即便逐走至辛头河。既至河所对视不饮。傍人语言。汝患渴逐水。今至水所何故不饮。愚人答言。君可饮尽。我当饮之。此水极多俱不可尽。是故不饮。尔时众人闻其此语。皆大嗤笑。譬如外道僻取其理。以己不能具持佛戒。遂便不受。致使将来无得道分<a href=\"/remen/liuzhuan.html\" class=\"keylink\" target=\"_blank\">流转</a><a href=\"/remen/shengsi.html\" class=\"keylink\" target=\"_blank\">生死</a>。若彼愚人见水不饮为时所笑。亦复如是</p><p>　　（六）子死欲停置家中喻</p><p>　　昔有愚人养育七子。一子先死。时此愚人见子既死。便欲停置于其家中。自欲弃去。傍人见已而语之言。生死道异当速<a href=\"/remen/zhuangyan.html\" class=\"keylink\" target=\"_blank\">庄严</a>致于远处而殡葬之。云何得留自欲弃去。尔时愚人闻此语已即自思念。若不得留要当葬者。须更杀一子停担两头乃可胜致。于是便更杀其一子。而檐负之远葬林野。时人见之深生嗤笑怪未曾有。譬如比丘私犯一戒。情惮改悔。默然覆藏自说清净。或有知者即语之言。<a href=\"/remen/chujia.html\" class=\"keylink\" target=\"_blank\">出家</a>之人守持禁戒如护明珠不使缺落。汝今云何违犯所受欲不<a href=\"/remen/chanhui.html\" class=\"keylink\" target=\"_blank\">忏悔</a>。犯戒者言。苟须忏者更就犯之然后当出。遂便<a href=\"/remen/pojie.html\" class=\"keylink\" target=\"_blank\">破戒</a>多作不善。尔乃顿出。如彼愚人一子既死又杀一子。今此比丘亦复如是</p><p>　　（七）认人为兄喻</p><p>　　昔有一人形容端正智能具足。复多钱财举世人间无不称叹。时有愚人见其如此便言我兄。所以尔者彼有钱财须者则用之是故为兄。见其还债言非我兄。傍人语言汝是愚人。云何须财名他为兄。及其债时复言非兄。愚人答言。我以欲得彼之钱财认之为兄。实非是兄。若其债时则称非兄。人闻此语无不笑之。犹彼外道。闻佛善语贪窃而用以为己有。乃至傍人教使<a href=\"/remen/xiuxing.html\" class=\"keylink\" target=\"_blank\">修行</a>不肯修行。而作是言。为利养故取彼佛语化道<a href=\"/remen/zhongsheng.html\" class=\"keylink\" target=\"_blank\">众生</a>。而无实事云何修行。犹向愚人为得财故言是我兄。及其债时复言非兄。此亦如是</p><p>　　（八）山羌偷官库喻</p><p>　　过去之世有一山羌。偷王库物而远逃走。尔时国王遣人四出推寻捕得将至王边。王即责其所得衣处。山羌答言。我衣乃是祖父之物。王遣着衣实非山羌。本所有故不知着之。应在手者着于脚上。应在腰者返着头上。王见贼已集诸臣等。共详此事而语之言。若是汝之祖父已来所有衣者应当解着。云何颠倒用上为下。以不解故。定知汝衣必是偷得非汝旧物。借以为譬。王者如佛宝藏<a href=\"/remen/rufa.html\" class=\"keylink\" target=\"_blank\">如法</a>。愚痴羌者犹如外道。窃听<a href=\"/remen/fofa.html\" class=\"keylink\" target=\"_blank\">佛法</a>着已法中。以为自有然不解故布置佛法迷乱上下。不知<a href=\"/remen/faxiang.html\" class=\"keylink\" target=\"_blank\">法相</a>。如彼山羌得王宝衣。不识次第颠倒而着。亦复如是</p><p>　　（九）叹父德行喻</p><p>　　昔时有人于众人中。叹己父德而作是言。我父慈仁不害不盗。直作实语兼行布施。时有愚人闻其此语便作是念言。我父德行复过汝父。诸人问言。有何德行请道其事。愚人答曰。我父小来断绝淫欲初无染污。众人语言若断淫欲云何生汝。深为时人之所怪笑。犹如<a href=\"/remen/shijian.html\" class=\"keylink\" target=\"_blank\">世间</a>无智之流。欲赞人德不识其实。反致毁呰如彼愚者。意好叹父言成过失此亦如是</p><p>　　（一○）三重楼喻</p><p>　　往昔之世有富愚人痴无所知。到余富家见三重楼。高广严丽轩敞疏朗。心生渴仰即作是念。我有财钱不减于彼。云何顷来而不造作如是之楼。即唤木匠而问言曰。解作彼家端正舍不。木匠答言。是我所作。即便语言。今可为我造楼如彼。是时木匠即便经地垒墼作楼。愚人见其垒墼作舍犹怀疑惑不能了知。而问之言。欲作何等。木匠答言。作三重屋。愚人复言。我不欲下二重之屋。先可为我作最上屋。木匠答言。无有是事。何有不作最下重屋而得造彼第二之屋。不造第二云何得造第三重屋。愚人固言。我今不用下二重屋。必可为我作最上者。时人闻已便生怪笑。咸作此言。何有不造下第一屋而得上者。譬如<a href=\"/remen/shizun.html\" class=\"keylink\" target=\"_blank\">世尊</a>四辈<a href=\"/remen/dizi.html\" class=\"keylink\" target=\"_blank\">弟子</a>。不能精勤修敬<a href=\"/remen/sanbao.html\" class=\"keylink\" target=\"_blank\">三宝</a>。懒惰<a href=\"/remen/xiedai.html\" class=\"keylink\" target=\"_blank\">懈怠</a>欲求<a href=\"/remen/daoguo.html\" class=\"keylink\" target=\"_blank\">道果</a>。而作是言。我今不用余下三果。唯求得彼阿罗汉果。亦为时人之所嗤笑。如彼愚者等无有异</p><p>　　（一一）婆罗门杀子喻</p><p>　　昔有婆罗门自谓多知。于诸星术种种技艺无不明达恃己如此。欲显其德遂至他国。抱儿而哭。有人问婆罗门言。汝何故哭。婆罗门言。今此小儿七日当死。愍其夭伤以是哭耳。时人语言。人命难知计算喜错。设七日头或能不死。何为豫哭。婆罗门言。日月可闇星宿可落。我之所记终无违失。为名利故至七日头<a href=\"/remen/zisha.html\" class=\"keylink\" target=\"_blank\">自杀</a>其子以证己说。时诸世人却后七日闻其儿死。咸皆叹言真是智者所言不错。心生信服悉来致敬。犹如佛之四辈弟子为利养故自称得道。有愚人法杀善男子诈现慈德。故使将来受苦无穷。如婆罗门为验己言杀子惑世</p><p>　　（一二）煮黑石蜜浆喻</p><p>　　昔有愚人煮黑石蜜。有一富人来至其家。时此愚人便作是念。我今当取黑石蜜浆与此富人即着少水用置火中。即于火上以扇扇之望得使冷。傍人语言下不止火扇之不已云何得冷。尔时人众悉皆嗤笑。其犹外道不灭<a href=\"/remen/fannao.html\" class=\"keylink\" target=\"_blank\">烦恼</a>炽然之火。少作苦行卧蕀刺上。五热炙身而望清凉寂静之道。终无是处。徒为智者之所怪笑。受苦现在殃流来劫</p><p>　　（一三）说人喜瞋喻</p><p>　　过去有人。共多人众坐于屋中。叹一外人德行极好。唯有二过。一者喜瞋。二者作事仓卒。尔时此人过在门外闻作是语便生瞋恚。即入其屋擒彼道己愚恶之人以手打扑。傍人问言何故打也。其人答言。我曾何时喜瞋仓卒。而此人者道。我顺喜瞋恚。作事仓卒。是故打之。傍人语言。汝今喜瞋仓卒之相实时现验。云何讳之。人说过恶而起怨责。深为众人怪其愚惑。譬如世间饮酒之夫。躭荒沉酒作诸放逸。见人呵责返生尤疾。苦引证作用自明白。若此愚人讳闻己过。见他道说返欲打扑之</p><p>　　（一四）杀商主祀天喻</p><p>　　昔有贾客欲入大海。入大海之法要须导师然后可去。即共求觅得一导师。既得之已相将发引至旷野中。有一天祠当须人祀然后得过。于是众贾共思量言。我等伴党尽是亲亲如何可杀。唯此导师中用祀天。即杀导师以用祭祀。祀天已竟迷失道路不知所趣穷困死尽。一切世人亦复如是。欲入法海取其珍宝。当修善法行以为导师。毁破善行。生死旷路永无出期。经历三涂受苦长远。如彼商贾将入大海。杀其导者迷失津济终致困死</p><p>　　（一五）医与王女药令卒长大喻</p><p>　　昔有国王产生一女。唤医语言。为我与药立使长大。医师答言。我与良药能使即大。但今卒无方须求索。比得药顷王要莫看。待与药已然后示王。于是即便远方取药经十二年。得药来还与女令服将示于王。王见<a href=\"/remen/huanxi.html\" class=\"keylink\" target=\"_blank\">欢喜</a>即自念言。实是良医。与我女药能令卒长。便敕左右赐以珍宝。时诸人等笑王无智。不晓筹量生来年月。见其长大。谓是药力。世人亦尔。诣善知识而启之言。我欲求道愿见教授。使我立得善知识。师以方便故教令<a href=\"/remen/zuochan.html\" class=\"keylink\" target=\"_blank\">坐禅</a>观十二缘起。渐积众德获阿罗汉。倍踊跃欢喜而作是言。快哉大师。速能令我证最妙法</p><p>　　（一六）灌甘蔗喻</p><p>　　昔有二人共种甘蔗。而作誓言。种好者赏。其不好者当重罚之。时二人中。一者念言。甘蔗极甜。若压取汁还灌甘蔗树。甘美必甚得胜于彼。即压甘蔗取汁用溉冀望滋味。返败种子所有甘蔗一切都失。世人亦尔。欲求善福恃己豪贵。专形侠势迫胁下民陵夺财物。用作福本期善果。不知将来反获其患殃。如压甘蔗彼此都失</p><p>　　（一七）债半钱喻</p><p>　　往有商人贷他半钱久不得偿。即便往债前有大河。雇他两钱然后得渡。到彼往债竟不得见。来还渡河复雇两钱。为半钱债而失四钱。兼有道路疲劳乏困。所债甚少所失极多。果被众人之所怪笑。世人亦尔。要少名利致毁大行。苟容己身不顾礼义。现受恶名后得苦报</p><p>　　（一八）就楼磨刀喻</p><p>　　昔有一人。贫穷困苦为王作事。日月经久身体羸瘦。王见怜愍赐一死驼。贫人得已即便剥皮。嫌刀钝故求石欲磨。乃于楼上得一磨石。磨刀令利来下而剥。如是数数往来磨刀。后转劳苦惮不能数上。悬驼上楼就石磨刀。深为众人之所嗤笑。犹如愚人毁破禁戒。多取钱财以用修福望得生天。如悬驼上楼磨刀用功甚多所得甚少</p><p>　　（一九）乘船失釪喻</p><p>　　昔有人乘船渡海。失一银釪堕于水中。即便思念。我今画水作记。舍之而去后当取之。行经二月到师子诸国。见一河水便入其中觅本失釪。诸人问言。欲何所作。答言。我先失釪今欲觅取。问言。于何处失。答言。初入海失。又复问言。失经几时。言失来二月。问言。失来二月。云何此觅。答言。我失釪时画水作记。本所画水与此无异。是故觅之。又复问言。水虽不别汝昔失时乃在于彼。今在此觅何由可得。尔时众人无不大笑。亦如外道不修正行。相似善中横计苦困。以求<a href=\"/remen/jietuo.html\" class=\"keylink\" target=\"_blank\">解脱</a>。犹如愚人失釪于彼而于此觅</p><p>　　（二○）人说王纵暴喻</p><p>　　昔有一人说王过罪。而作是言。王甚暴虐治政无理。王闻是语即大瞋恚。竟不究悉。谁作此语。信傍佞人捉一贤臣。仰使剥脊取百两肉。有人证明此无是语。王心便悔索千两肉用为补脊。夜中呻唤甚大苦恼。王闻其声问言。何以苦恼取汝百两。十倍与汝。意不足耶。何故苦恼。傍人答言。大王如截子头。虽得千头不免子死。虽十倍得肉。不免苦痛。愚人亦尔。不畏后世贪渴现乐苦切众生。调发百姓多得财物。望得灭罪而得<a href=\"/remen/fubao.html\" class=\"keylink\" target=\"_blank\">福报</a>。譬如彼王割人之脊。取人之肉。以余肉补。望使不痛无有是处</p><p>　　（二一）妇女欲更求子喻</p><p>　　往昔世时有妇女人。始有一子更欲求子问余妇女。谁有能使我重有子。有一老母语此妇言。我能使尔求子可得。当须祀天。问老母言。祀须何物。老母语言。杀汝之子取血祀天必得多子。时此妇女便随彼语欲杀其子。傍有智人嗤笑骂詈。愚痴无智乃至如此。未生子者竟可得不。而杀现子。愚人亦尔为未生乐自投火坑。种种害身为得生天</p><p>　　闻如是。一时佛在王舍城。在鹊封竹园。与诸大比丘菩萨摩诃萨及诸八部三万六千人俱。是时会中有异学梵志五百人俱。从座而起白佛言。吾闻佛道洪深无能及者。故来归问唯愿说之。佛言甚善。问曰。天下为有为无。答曰。亦有亦无。梵志曰。如今有者云何言无。如今无者云何言有。答曰。生者言有死者言无。故说或有或无。问曰。人从何生。答曰。人从谷而生。问曰。五谷从何而生。答曰。五谷从四大火风而生。问曰。四大火风从何而生。答曰。四大火风从空而生。问曰。空从何生。答曰。从无所有生。问曰。无所有从何而生。答曰。从自然生。问曰。自然从何而生。答曰。从泥洹而生。问曰。泥洹从何而生。佛言。汝今问事何以尔深。泥洹者是不生不死法。问曰。佛泥洹未。答曰。我未泥洹。若未泥洹云何得知泥洹常乐。佛言。我今问汝。天下众生为苦为乐。答曰。众生甚苦。佛言。云何名苦。答曰。我见众生死时苦痛难忍。故知死苦。佛言。汝今不死亦知死苦。我见十方诸佛不生不死故知泥洹常乐。五百梵志心开意解求受<a href=\"/remen/wujie.html\" class=\"keylink\" target=\"_blank\">五戒</a>。悟须陀洹果。复坐如故。佛言。汝等善听。今为汝广说众喻。</p></div>"
},{
    "title": "百喻经 第二卷",
    "author": "求那毗地 译",
    "html": "<div class=\"B1_text\"><p>百喻经 第二卷</p><p>尊者僧伽斯那撰</p><p>萧齐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>求那毗地译</p><p>入海取沈水喻 贼盗锦绣用裹氀褐喻 种熬胡麻子喻 水火喻 人效王眼瞤喻 治鞭疮喻 为妇贸鼻喻 贫人烧粗褐衣喻 牧羊人喻 雇借瓦师喻 估客偷金喻 斫树取果喻 送美水喻 宝箧镜喻 破五通仙眼喻 杀群牛喻 饮木筒水喻 见他人涂舍喻 治秃喻 毗舍阇鬼喻</p><p>(二二)入海取沈水喻</p><p>昔有长者子。入海取沈水积有年载。方得一车持来归家。诣市卖之以其贵故卒无买者。经历多日不能得售。心生疲厌以为苦恼。见人卖炭时得速售。便生念言。不如烧之作炭可得速售。即烧为炭诣市卖之。不得半车炭之价直。<a href=\"/remen/shijian.html\" class=\"keylink\" target=\"_blank\">世间</a>愚人亦复如是。无量方便勤行<a href=\"/remen/jingjin.html\" class=\"keylink\" target=\"_blank\">精进</a>仰求<a href=\"/remen/foguo.html\" class=\"keylink\" target=\"_blank\">佛果</a>。以其难得便生退心。不如<a href=\"/remen/faxin.html\" class=\"keylink\" target=\"_blank\">发心</a>求声闻果速断<a href=\"/remen/shengsi.html\" class=\"keylink\" target=\"_blank\">生死</a>作阿罗汉</p><p>(二三)贼偷锦绣用裹氀褐喻</p><p>昔有贼人入富家舍。偷得锦绣即持用裹故弊氀褐种种财物。为智人所笑。世间愚人亦复如是。既有<a href=\"/remen/xinxing1.html\" class=\"keylink\" target=\"_blank\">信心</a>入<a href=\"/remen/fofa.html\" class=\"keylink\" target=\"_blank\">佛法</a>中<a href=\"/remen/xiuxing.html\" class=\"keylink\" target=\"_blank\">修行</a>善法及诸<a href=\"/remen/gongde.html\" class=\"keylink\" target=\"_blank\">功德</a>。以贪利故破于清净戒及诸功德。为世所笑亦复如是</p><p>(二四)种熬胡麻子喻</p><p>昔有愚人。生食胡麻子以为不美。熬而食之为美。便生念言。不如熬而种之后得美者。便熬而种永无生理。世人亦尔。以菩萨旷劫修行因难行苦行以为不乐。便作念言。不如作阿罗汉速断生死其功甚易。后欲求佛果终不可得。如彼燋种无复生理。世间愚人亦复如是</p><p>(二五)水火喻</p><p>昔有一人事须火用及以冷水。即便宿火以澡灌盛水置于火上。后欲取火而火都灭。欲取冷水而水复热。火及冷水二事俱失。世间之人亦复如是。入佛法中<a href=\"/remen/chujia.html\" class=\"keylink\" target=\"_blank\">出家</a>求道。既得出家还复念其妻子眷属。世间之事五欲之乐。由是之故失其功德之火持戒之水。念欲之人亦复如是</p><p>(二六)人效王眼瞤喻</p><p>昔有一人。欲得王意。问余人言云何得之。有人语言。若欲得王意者。王之形相汝当效之。此人即便后至王所。见王眼瞤便效王瞤。王问之言。汝为病耶。为着风耶。何以眼瞤。其人答王。我不病眼。亦不着风。欲得王意。见王眼瞤故效王也。王闻是语即大瞋恚。即便使人种种加害摈令出国。世人亦尔。于佛法王欲得亲近。求其善法以自增长。既得亲近。不解如来法王为<a href=\"/remen/zhongsheng.html\" class=\"keylink\" target=\"_blank\">众生</a>故种种方便现其阙短。或闻其法见有字句不正。便生讥毁。效其不是。由是之故。于佛法中永失其善堕于三恶。如彼效王。亦复如是</p><p>(二七)治鞭疮喻</p><p>昔有一人。为王所鞭。既被鞭已。以马屎拊之欲令速差。有愚人见之心生<a href=\"/remen/huanxi.html\" class=\"keylink\" target=\"_blank\">欢喜</a>。便作是言。我决得是治疮方法。即便归家语其儿言。汝鞭我背。我得好法今欲试之。儿为鞭背以马屎拊之以为善巧。世人亦尔。闻有人言修不净观。即得除去<a href=\"/remen/wuyin.html\" class=\"keylink\" target=\"_blank\">五阴</a>身疮。便作是言。我欲观于女色及以五欲。未见不净。返为女色之所惑乱。<a href=\"/remen/liuzhuan.html\" class=\"keylink\" target=\"_blank\">流转</a>生死堕于<a href=\"/remen/diyu.html\" class=\"keylink\" target=\"_blank\">地狱</a>。世间愚人亦复如是</p><p>(二八)为妇贸鼻喻</p><p>昔有一人。其妇端正唯其鼻丑。其人出外见他妇女面貌端正其鼻甚好。便作念言。我今宁可截取其鼻着我妇面上不亦好乎。即截他妇鼻持来归家急唤其妇。汝速出来与汝好鼻。其妇出来即割其鼻。寻以他鼻着妇面上。既不相着复失其鼻。唐使其妇受大苦痛。世间愚人亦复如是。闻他宿旧<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>有大名德而为世人之所恭敬得大利养。便作是念言。我今与彼便为不异。虚自假称。妄言有德。既失其利。复伤其行。如截他鼻徒自伤损。世间愚人亦复如是</p><p>(二九)贫人烧粗褐衣喻</p><p>昔有一人。贫穷困乏。与他客作得粗褐衣而被着之。有人见之而语之言。汝种姓端正贵人之子。云何着此粗弊衣褐。我今教汝当使汝得上妙衣服。当随我语终不欺汝。贫人欢喜敬从其言。其人即便在前然火。语贫人言。今可脱此粗褐衣着于火中。于此烧处当使汝得上妙钦服。贫人即便脱着火中。既烧之后于此火处求觅钦服都无所得。世间之人亦复如是。从过去身修诸善法得此人身。应当保护进德修业。乃为外道邪恶妖女之所欺诳。汝今当信我语修诸苦行。投岩赴火舍是身已。当生梵天长受快乐。便用其语即舍身命。身死之后堕于地狱备受诸苦。既失人身空无所获。如彼贫人亦复如是</p><p>(三○)牧羊人喻</p><p>昔有一人。巧于牧羊其羊滋多。乃有千万极大悭贪不肯外用。时有一人善于巧诈。便作方便往共亲友而语之言。我今共汝极成亲爱。便为一体更无有异。我知彼家有一好女。当为汝求可用为妇。牧羊之人闻之欢喜。便大与羊及诸财物。其人复言汝妇今日已生一子。牧羊之人未见于妇。闻其已生心大欢喜重与彼物。其人后复而语之言。汝儿生已今死矣。牧羊之人闻此人语。便大啼泣嘘欷不已。世间之人亦复如是。既修多闻为其名利秘惜其法。不肯为人<a href=\"/remen/jiaohua.html\" class=\"keylink\" target=\"_blank\">教化</a>演说。为此漏身之所诳惑妄期世乐。如己妻息为其所欺。丧失善法。后失身命并及财物。便大悲泣生其忧苦。如彼牧羊之人亦复如是</p><p>(三一)雇借瓦师喻</p><p>昔有婆罗门师。欲作大会语<a href=\"/remen/dizi.html\" class=\"keylink\" target=\"_blank\">弟子</a>言。我须瓦器以供会用。汝可为我雇借瓦师诣市觅之。时彼弟子往瓦师家。时有一人。驴负瓦器至市欲卖。须臾之间驴尽破之。还来家中啼哭懊恼。弟子见已而问之言。何以悲叹懊恼如是。其人答言。我为方便勤苦积年始得成器。诣市欲卖。此弊恶驴。须臾之顷尽破我器。是故懊恼。尔时弟子见闻是已欢喜而言。此驴乃是佳物。久时所作须臾能破。我今当买此驴。瓦师欢喜即便卖与。乘来归家。师问之言。汝何以不得瓦师将来。用是驴为。弟子答言。此驴胜于瓦师。瓦师久时所作瓦器少时能破。时师语言。汝大愚痴无有智能。此驴今者适可能破。假使百年不能成一。世间之人亦复如是。虽千百年受人<a href=\"/remen/gongyang.html\" class=\"keylink\" target=\"_blank\">供养</a>都无报偿。常为损害。终不为益。背恩之人亦复如是</p><p>(三二)估客偷金喻</p><p>昔有二估客。共行商贾。一卖真金。其第二者卖兜罗绵。有他买真金者烧而试之。第二估客即便偷他被烧之金。用兜罗绵裹。时金热故烧绵都尽。情事既露二事俱失。如彼外道偷取佛法着己法中。妄称己有。非是佛法。由是之故烧灭外典不行于世。如彼偷金事情都现。亦复如是</p><p>(三三)斫树取果喻</p><p>昔有国王。有一好树高广极大当生胜果香而甜美。时有一人来至王所。王语之言。此之树上将生美果。汝能食不。即答王言。此树高广虽欲食之何由能得。即便断树望得其果。既无所获徒自劳苦。后还欲竖。树已枯死都无生理。世间之人亦复如是。如来法王有持戒树。能生胜果心生愿乐。欲得果食应当持戒。修诸功德不解方便。返毁其禁如彼伐树。复欲还活都不可得。<a href=\"/remen/pojie.html\" class=\"keylink\" target=\"_blank\">破戒</a>之人亦复如是</p><p>(三四)送美水喻</p><p>昔有一聚落。去王城五由旬。村中有好美水。王敕村人。常使日日送其美水。村人疲苦悉欲移避远此村去。时彼村主语诸人言。汝等莫去。我当为汝白王改五由旬作三由旬。使汝得近往来不疲。即往白王。王为改之作三由旬。众人闻已便大欢喜。有人语言。此故是本五由旬更无有异。虽闻此言信王语故终不肯舍。世间之人亦复如是。修行<a href=\"/remen/zhengfa.html\" class=\"keylink\" target=\"_blank\">正法</a>度于五道向<a href=\"/remen/niepan.html\" class=\"keylink\" target=\"_blank\">涅盘</a>城。心生厌惓。便欲舍离。顿驾生死不能复进。如来法王有大方便。于一乘法分别说三。小乘之人闻之欢喜以为易行。修善进德求度生死。后闻人说无有三乘。故是一道。以信佛语终不肯舍。如彼村人亦复如是</p><p>(三五)宝箧镜喻</p><p>昔有一人。贫穷困乏。多负人债无以可偿。即便逃避至空旷处。值箧满中珍宝。有一明镜着珍宝上以盖覆之。贫人见已。心大欢喜。即便发之见镜中人。便生惊怖。叉手语言。我谓空箧都无所有。不知有君在此箧中。莫见瞋也。凡夫之人亦复如是。为无量<a href=\"/remen/fannao.html\" class=\"keylink\" target=\"_blank\">烦恼</a>之所穷困。而为生死魔王债主之所缠着。欲避生死入佛法中修<a href=\"/remen/xingshan.html\" class=\"keylink\" target=\"_blank\">行善</a>法作诸功德。如值宝箧。为身见镜之所惑乱。妄见有我。即便封着。谓是真实。于是堕落失诸功德<a href=\"/remen/chanding.html\" class=\"keylink\" target=\"_blank\">禅定</a>道品无漏诸善三乘<a href=\"/remen/daoguo.html\" class=\"keylink\" target=\"_blank\">道果</a>一切都失。如彼愚人弃于宝箧。着我见者亦复如是</p><p>(三六)破五通仙眼喻</p><p>昔有一人。入山学道得五通仙。天眼彻视能<a href=\"/remen/jiandi.html\" class=\"keylink\" target=\"_blank\">见地</a>中一切伏藏种种珍宝。国王闻之。心大欢喜便语臣言。云何得使此人常在我国不余处去。使我藏中得多珍宝。有一愚臣辄便往至。挑仙人双眼持来白王。臣以挑眼更不得去<a href=\"/remen/changzhu.html\" class=\"keylink\" target=\"_blank\">常住</a>是国。王语臣言。所以贪得仙人住者。能见地中一切伏藏。汝今毁眼何所复任。世间之人亦复如是。见他头陀苦行山林旷野冢间树下。修四意止及不净观。便强将来于其家中种种供养。毁他善法使道果不成。丧其道眼已失其利空无所获。如彼愚臣唐毁他目也</p><p>(三七)杀群牛喻</p><p>昔有一人。有二百五十头牛。常驱逐水草随时喂食。时有一虎啖食一牛。尔时牛主即作念言。已失一牛俱不全足。用是牛为。即便驱至深坑高岸。排着坑底尽皆杀之。凡夫愚人亦复如是。<a href=\"/remen/shouchi.html\" class=\"keylink\" target=\"_blank\">受持</a>如来具足之戒。若犯一戒不生惭愧清净<a href=\"/remen/chanhui.html\" class=\"keylink\" target=\"_blank\">忏悔</a>。便作念言。我已破一戒。既不具足。何用持为。一切都破无一在者。如彼愚人尽杀群牛无一在者</p><p>(三八)饮木筒水喻</p><p>昔有一人。行来渴乏见木筒中有清净流水。就而饮之。饮水已足即便举手语木筒言。我已饮竟。水莫复来。虽作是语水流如故。便瞋恚言我已饮竟。语汝莫来。何以故来。有人见之言。汝大愚痴无有智能。汝何以不去。语言莫来即为挽却牵余处去。世间之人亦复如是。为生死渴爱。饮五欲咸水。既为五欲之所疲厌。如彼饮足。便作是言。汝色声香味莫复更来使我见也。然此五欲相续不断。既见之已便复瞋恚。语汝速灭莫复更生。何以故来使我见之。时有智人而语之言。汝欲得离者当摄汝六情闭其心意。<a href=\"/remen/wangxiang.html\" class=\"keylink\" target=\"_blank\">妄想</a>不生便得<a href=\"/remen/jietuo.html\" class=\"keylink\" target=\"_blank\">解脱</a>。何必不见欲使不生如彼饮水愚人等无有异</p><p>(三九)见他人涂舍喻</p><p>昔有一人。往至他舍。见他屋舍墙壁涂治。其地平正清净甚好。便问之言。用何和涂得如是好。主人答言。用稻谷[麸-夫+戈]水浸令熟和泥涂壁故得如是。愚人即便而作念言。若纯以稻[麸-夫+戈]不如合稻而用作之。壁可白净泥始平好。便用稻谷和泥用涂其壁望得平正。返更高下。壁都劈裂。虚弃稻谷都无利益。不如惠施可得功德。凡夫之人亦复如是。闻<a href=\"/remen/shengren.html\" class=\"keylink\" target=\"_blank\">圣人</a><a href=\"/remen/shuofa.html\" class=\"keylink\" target=\"_blank\">说法</a>修行诸善。舍此身已可得生天及以解脱。便<a href=\"/remen/zisha.html\" class=\"keylink\" target=\"_blank\">自杀</a>身望得生天及以解脱。徒自虚丧空无所获。如彼愚人</p><p>(四○)治秃喻</p><p>昔有一人。头上无毛。冬则大寒夏则患热。兼为蚊虻之所唼食。昼夜受恼。甚以为苦。有一医师多诸方术。时彼秃人往至其所语其医言。唯愿大师为我治之。时彼医师亦复头秃。即便脱帽示之而语之言。我亦患之以为<a href=\"/remen/tongku.html\" class=\"keylink\" target=\"_blank\">痛苦</a>。若令我治能得差者。应先自治以除其患。世间之人亦复如是。为生老病死之所侵恼。欲求长生不死之处。闻有沙门婆罗门等世之良医善疗众患。便往其所而语之言。唯愿为我除此<a href=\"/remen/wuchang.html\" class=\"keylink\" target=\"_blank\">无常</a>生死之患。常处安乐长存不变。时婆罗门等即便报言。我亦患此无常生老病死。种种求觅长存之处终不能得。今我若能使汝得者。我亦应先自得。令汝亦得。如彼患秃之人徒自疲劳不能得差</p><p>(四一)毗舍阇鬼喻</p><p>昔有二毗舍阇鬼。共有一箧一杖一屐。二鬼共诤各各欲得。二鬼纷纭竟日不能使平。时有一人来见之已而问之言。此箧杖屐有何奇异。汝等共诤瞋忿乃尔。二鬼答言。我此箧者。能出一切衣服饮食床褥卧具资生之物。尽从中出。执此杖者。怨敌归服无敢与诤。着此屐者。能令人飞行无罣碍。此人闻已即语鬼言。汝等小远我当为尔平等分之。鬼闻其语。寻即远避。此人实时抱箧捉杖蹑屐而飞。二鬼愕然竟无所得。人语鬼言。尔等所诤我已得去。今使尔等更无所诤。毗舍阇者喻于众魔及以外道。<a href=\"/remen/bushi.html\" class=\"keylink\" target=\"_blank\">布施</a>如箧。人天五道资用之具皆从中出。禅定如杖。消伏魔怨烦恼之贼。持戒如屐。必升人天。诸魔外道诤箧者喻于有漏中强求<a href=\"/remen/guobao.html\" class=\"keylink\" target=\"_blank\">果报</a>。空无所得。若能修行善行及以布施持戒禅定。便得离苦获得道果。</p></div>"
},{
    "title": "百喻经 第三卷",
    "author": "求那毗地 译",
    "html": "<div class=\"B1_text\"><p>百喻经 第三卷</p><p>尊者僧伽斯那撰</p><p>萧齐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>求那毗地译</p><p>估客驼死喻 磨大石喻 欲食半饼喻 奴守门喻 偷牦牛喻 贫人能作鸳鸯鸣喻 野干为折树枝所打喻 小儿争分别毛喻 医治脊偻喻 五人买婢共使作喻 伎儿作乐喻 师患脚付二<a href=\"/remen/dizi.html\" class=\"keylink\" target=\"_blank\">弟子</a>喻 蛇头尾共争在前喻 愿为王剃须喻 索无物喻 蹋长者口喻 二子分财喻 观作瓶喻 见水底金影喻 梵天弟子造物因喻 病人食雉肉喻 伎儿着戏罗剎服共相惊怖喻 人谓故屋中有恶鬼喻 五百<a href=\"/remen/huanxi.html\" class=\"keylink\" target=\"_blank\">欢喜</a>丸喻</p><p>(四二)估客驼死喻</p><p>譬如估客游行商贾。会于路中而驼卒死。驼上所载多有珍宝。细软上[叠*毛]种种杂物。驼既死已即剥其皮。商主舍行坐二弟子而语之言。好看驼皮莫使湿烂。其后天雨二人顽嚚尽以好[叠*毛]覆此皮。上[叠*毛]尽烂坏皮[叠*毛]之价理自悬殊。以愚痴故以[叠*毛]覆皮。<a href=\"/remen/shijian.html\" class=\"keylink\" target=\"_blank\">世间</a>之人亦复如是。其不杀者喻于白[叠*毛]。其驼皮者即喻财货。天雨湿烂喻于放逸败坏善行。不杀戒者即<a href=\"/remen/fofa.html\" class=\"keylink\" target=\"_blank\">佛法</a>身最上妙因。然不能修。但以财货造诸塔庙<a href=\"/remen/gongyang.html\" class=\"keylink\" target=\"_blank\">供养</a>众僧。舍根取末不求其本。漂浪五道莫能自出。是故<a href=\"/remen/xingzhe.html\" class=\"keylink\" target=\"_blank\">行者</a>应当精心持不杀戒</p><p>(四三)磨大石喻</p><p>譬如有人。磨一大石勤加功力。经历日月作小戏牛。用功既重所期甚轻。世间之人亦复如是。磨大石者喻于学问精勤劳苦。作小牛者喻于名闻互相是非。夫为学者研思精微博通多识。宜应履行远求胜果。方求名誉憍慢贡高。增长过患</p><p>(四四)欲食半饼喻</p><p>譬如有人。因其饥故食七枚煎饼。食六枚半已便得饱满。其人恚悔以手自打而作是言。我今饱足由此半饼。然前六饼唐自捐弃。设知半饼能充足者应先食之。世间之人亦复如是。从本以来常无有乐。然其痴倒横生乐想。如彼痴人于半番饼生于饱想。世人无知以富贵为乐。夫富贵者求时甚苦。既获得已守护亦苦。后还失之忧念复苦。于三时中都无有乐。犹如衣食遮故名乐。于辛苦中横生乐想。诸佛说言。<a href=\"/remen/sanjie.html\" class=\"keylink\" target=\"_blank\">三界</a>无安。皆是大苦。凡夫倒惑。横生乐想</p><p>(四五)奴守门喻</p><p>譬如有人将欲远行。敕其奴言。尔好守门并看驴索。其主行后。时邻里家有作乐者。此奴欲听不能自安。寻以索系门置于驴上。负至戏处听其作乐。奴去之后。舍中财物贼尽持去。大家行还问其奴言。财宝所在。奴便答言。大家先付门驴及索。自是以外非奴所知。大家复言。留尔守门正为财物。财物既失用于门为。<a href=\"/remen/shengsi.html\" class=\"keylink\" target=\"_blank\">生死</a>愚人为爱奴仆亦复如是。如来教诫常护根门。莫着六尘守无明驴看于爱索。而诸<a href=\"/remen/biqiu.html\" class=\"keylink\" target=\"_blank\">比丘</a>不奉<a href=\"/\" class=\"keylink\" target=\"_blank\">佛教</a>。贪求利养诈现清白静处而坐。心意流驰贪着五欲。为色声香味之所惑乱。无明覆心爱索缠缚。<a href=\"/remen/zhengnian.html\" class=\"keylink\" target=\"_blank\">正念</a>觉意道品。财宝悉皆散失</p><p>(四六)偷牦牛喻</p><p>譬如一村共偷牦牛而共食之。其失牛者逐迹至村。唤此村人问其由状。而语之言。尔在此村。不偷者对曰。我实无村。又问。尔村中有池。在此池边共食牛不。答言无池。又问。池傍有树不。对言无树。又问。偷牛之时在尔村东不。对曰无东。又问。当尔偷牛非日中时耶。对曰无中。又问。纵可无村及以无树。何有天下无东无时。知尔<a href=\"/remen/wangyu.html\" class=\"keylink\" target=\"_blank\">妄语</a>都不可信。尔偷牛食不。对言实食。<a href=\"/remen/pojie.html\" class=\"keylink\" target=\"_blank\">破戒</a>之人亦复如是。覆藏罪过不肯发露。死入<a href=\"/remen/diyu.html\" class=\"keylink\" target=\"_blank\">地狱</a>。诸天善神以天眼观不得覆藏。如彼食牛不得欺拒</p><p>(四七)贫人作鸳鸯鸣喻</p><p>昔外国节法庆之日。一切妇女尽持优钵罗华以为鬘饰。有一贫人。其妇语言。尔若能得优钵罗华来用与我。为尔作妻。若不能得我舍尔去。其夫先来常善能作鸳鸯之鸣。即入王池作鸳鸯鸣偷优钵罗华。时守池者而作是问。池中者谁。而此贫人失口答言。我是鸳鸯。守者捉得将诣王所。而于中道复更和声作鸳鸯鸣。守池者言。尔先不作今作何益。世间愚人亦复如是。终身残害作众恶业。不习心行使令调善。临命终时方言。今我欲得修善。狱卒将去付阎罗王。虽欲修善亦无所及已。如彼愚人欲到王所作鸳鸯鸣</p><p>(四八)野干为折树枝所打喻</p><p>譬如野干在于树下风吹枝折堕其脊上。即便闭目不欲看树。舍弃而走到于露地。乃至日暮亦不肯来。遥见风吹大树枝柯动摇上下。便言唤我寻来树下。愚痴弟子亦复如是。已得<a href=\"/remen/chujia.html\" class=\"keylink\" target=\"_blank\">出家</a>得近师长以小呵责即便逃走。复于后时遇恶知识恼乱不已。方还所去。如是去来是为愚惑</p><p>(四九)小儿争分别毛喻</p><p>譬如昔日有二小儿入河遨戏。于此水底得一把毛。一小儿言此是仙须。一小儿言此是罴毛。尔时河边有一仙人。此二小儿诤之不已。诣彼仙所决其所疑。而彼仙人寻即取米及胡麻子。口中含嚼吐着掌中。语小儿言。我掌中者似孔雀屎。而此仙人不答他问人皆知之。世间愚人亦复如是。<a href=\"/remen/shuofa.html\" class=\"keylink\" target=\"_blank\">说法</a>之时戏论诸法不答正理。如彼仙人不答所问为一切人之所嗤笑。浮漫虚说亦复如是</p><p>(五○)医治脊偻喻</p><p>譬如有人卒患脊偻请医疗之。医以酥涂。上下着板。用力痛压。不觉双目一时并出。世间愚人亦复如是。为修福故治生估贩。作诸非法其事虽成利不补害。将来之世入于地狱喻双目出</p><p>(五一)五人买婢共使作喻</p><p>譬如五人共买一婢。其中一人语此婢言。与我浣衣。次有一人复语浣衣。婢语次者先与其浣。后者恚曰我共前人。同买于汝。云何独尔。即鞭十下。如是五人各打十下。<a href=\"/remen/wuyin.html\" class=\"keylink\" target=\"_blank\">五阴</a>亦尔。<a href=\"/remen/fannao.html\" class=\"keylink\" target=\"_blank\">烦恼</a><a href=\"/remen/yinyuan1.html\" class=\"keylink\" target=\"_blank\">因缘</a>合成此身。而此五阴恒以生老病死无量苦恼搒笞<a href=\"/remen/zhongsheng.html\" class=\"keylink\" target=\"_blank\">众生</a></p><p>(五二)伎儿作乐喻</p><p>譬如伎儿。王前作乐。王许千钱后从王索。王不与之。王语之言。汝向作乐空乐我耳。我与汝钱亦乐汝耳。世间<a href=\"/remen/guobao.html\" class=\"keylink\" target=\"_blank\">果报</a>亦复如是。人中天上虽受少乐亦无有实。<a href=\"/remen/wuchang.html\" class=\"keylink\" target=\"_blank\">无常</a>败灭不得久住如彼空乐</p><p>(五三)师患脚付二弟子喻</p><p>譬如一师有二弟子。其师患脚。遣二弟子人当一脚随时按摩。其二弟子常相憎嫉。一弟子行其一弟子。捉其所当按摩之脚以石打折。彼既来已忿其如是。复捉其人所按之脚寻复打折。佛法学徒亦复如是。方等学者非斥小乘。小乘学者复非方等。故使大圣法典二途兼亡</p><p>(五四)蛇头尾共争在前喻</p><p>譬如有蛇。尾语头言我应在前。头语尾言我恒在前何以卒尔头果在前其尾缠树不能得去。放尾在前即堕火坑烧烂而死。师徒弟子亦复如是。言师耆老每恒在前。我诸年少应为导首。如是年少不闲<a href=\"/remen/jielv.html\" class=\"keylink\" target=\"_blank\">戒律</a>多有所犯。因即相牵入于地狱</p><p>(五五)愿为王剃须喻</p><p>昔者有王有一亲信。于军阵中没命救王使得安全。王大欢喜与其所愿。即便问言。汝何所求恣汝所欲。臣便答言王剃须时愿听我剃。王言。此事若适汝意听汝所愿。如此愚人世人所笑。半国之治大臣辅相悉皆可得乃求贱业。愚人亦尔。诸佛于<a href=\"/remen/wuliangjie.html\" class=\"keylink\" target=\"_blank\">无量劫</a>。难行苦行自致<a href=\"/remen/chengfo.html\" class=\"keylink\" target=\"_blank\">成佛</a>。若得遇佛及值遗法人身难得。譬如盲龟值浮木孔。此二难值今已遭遇。然其意劣奉持少戒便以为足。不求<a href=\"/remen/niepan.html\" class=\"keylink\" target=\"_blank\">涅盘</a>胜妙法也。<a href=\"/remen/wuxin.html\" class=\"keylink\" target=\"_blank\">无心</a>进求自行邪事便以为足</p><p>(五六)索无物喻</p><p>昔有二人道中共行。见有一人将胡麻车在崄路中不能得前。时将车者语彼二人。佐我推车出此崄路。二人答言与我何物。将车者言。无物与汝。时此二人即佐推车至于平地。语将车人言与我物来。答言无物。又复语言。与我无物。二人之中其一人者含笑而言。彼不肯与何足为愁。其人答言。与我无物必应有无物。其一人言无物者二字共合是为假名。世俗凡夫若无物者便生无所有处。第二人言无物者即是<a href=\"/remen/wuxiang.html\" class=\"keylink\" target=\"_blank\">无相</a>无愿无作</p><p>(五七)蹋长者口喻</p><p>昔有大富长者。左右之人欲取其意皆尽恭敬。长者唾时。左右侍人以脚蹋却。有一人愚者。不及得蹋。而作是言。若唾地者诸人蹋却。欲唾之时。我当先蹋。于是长者正欲咳唾。时此愚人即便举脚蹋长者口。破唇折齿。长者语愚人言。汝何以故蹋我唇口。愚人答言若长者唾出口落地。左右谄者已得蹋去。我虽欲蹋。每常不及。以是之故。唾欲出口举脚先蹋望得汝意。凡物须时时未及到。强设功力返得苦恼。以是之故世人当知时与非时</p><p>(五八)二子分财喻</p><p>昔摩罗国有一剎利。得病极重。必知定死。诫敕二子。我死之后善分财物。二子随教于其死后分作二分。兄言弟分不平。尔时有一愚老人言教汝分物使得平等。现所有物破作二分。云何破之。所谓衣裳中割作二分盘瓶亦复中破作二分。所有盆瓨亦破作二分。钱亦破作二分。如是一切所有财物尽皆破之而作二分。如是分物人所嗤笑。如诸外道偏修分别论。论门有四种有决定答论门。譬如人一切有皆死此是决定答论门。死者必有生是应分别答。爱尽者无生。有爱必有生。是名分别答论门。有问人为最胜不。应反问言。汝问三恶道为问诸天。若问三恶道人实为最胜。若问于诸<a href=\"/remen/tianren.html\" class=\"keylink\" target=\"_blank\">天人</a>必为不如。如是等义名反问答论门。若问十四难。若问世界及众生有边无边有终始无终始如是等义。名置答论门。诸外道愚痴自以为智能。破于四种论作一分别论。喻如愚人分钱物破钱为两叚</p><p>(五九)观作瓶喻</p><p>譬如二人至陶师所。观其蹋轮而作瓦瓶看无厌足。一人舍去往至大会极得美膳又获珍宝。一人观瓶而作是言待我看讫。如是渐冉乃至日没观瓶不已失于衣食。愚人亦尔。修理家务不觉非常</p><p>今日营此事明日造彼业</p><p>诸佛大龙出雷音遍世间</p><p>法雨无障碍缘事故不闻</p><p>不知死卒至失此诸佛会</p><p>不得法珍宝常处恶道穷</p><p>背弃放<a href=\"/remen/zhengfa.html\" class=\"keylink\" target=\"_blank\">正法</a>彼观缘事瓶</p><p>终常无竟已是故失法利</p><p>永无<a href=\"/remen/jietuo.html\" class=\"keylink\" target=\"_blank\">解脱</a>时</p><p>(六○)见水底金影喻</p><p>昔有痴人往大池所。见水底影有真金像谓呼有金。即入水中挠泥求觅。疲极不得。还出复坐须臾水清又现金色。复更入里挠泥更求觅。亦复不得。其如是父觅子得来见子。而问子言汝何所作疲困如是。子白父言水底有真金我时投水欲挠泥取疲极不得。父看水底真金之影。而知此金在于树上。所以知之。影现水底。其父言曰。必飞鸟衔金着于树上。即随父语上树求得</p><p>凡夫愚痴人无智亦如是</p><p>于<a href=\"/remen/wuwo.html\" class=\"keylink\" target=\"_blank\">无我</a>阴中横生有我想</p><p>如彼见金影勤苦而求觅</p><p>徒劳无所得</p><p>(六一)梵天弟子造物因喻</p><p><a href=\"/remen/poluomen.html\" class=\"keylink\" target=\"_blank\">婆罗门</a>众皆言。大梵天王是世间父。能造万物。造万物主者有弟子。言我亦能造万物。实是愚痴自谓有智。语梵天言。我欲造万物。梵天王语言。莫作此意汝不能造。不用天语便欲造物。梵天见其弟子所造之物即语之言。汝作头太大作项极小。作手太大作臂极小。作脚极小作踵极大。作如似毗舍阇鬼。以此义当知各各自业所造非梵天能造。诸佛说法不着二边。亦不着断亦不着常。如似八正道说法。诸外道见是断见常事已便生执着。欺诳世间作法形像。所说实是非法</p><p>(六二)病人食雉肉喻</p><p>昔有一人病患委笃。良医占之云须恒食一种雉肉可得愈病。而此病者市得一雉食之已尽更不复食。医于后时见便问之汝病愈未。病者答言医先教我恒食雉肉。是故今者食一雉已尽更不敢食。医复语言若前雉已尽何不更食。汝今云何正食一雉望得愈病。一切外道亦复如是。闻佛菩萨无上良医说言。当解<a href=\"/remen/xinshi.html%09\" class=\"keylink\" target=\"_blank\">心识</a>。外道等执于常见。便谓过去未来现在唯是一识无有迁谢。犹食一雉。是故不能疗其愚惑烦恼之病。大智诸佛教诸外道除其常见一切诸法念念生灭何有一识常恒不变。如彼世医教更食雉而得病愈。佛亦如是。教诸众生。令得解诸法。坏故不常。续故不断即得刬除常见之病</p><p>(六三)伎儿着戏罗剎服共相惊怖喻</p><p>昔干陀卫国有诸伎儿。因时饥俭。逐食他土经婆罗新山。而此山中素饶恶鬼食人罗剎。时诸伎儿会宿山中。山中风寒然火而卧。伎人之中有患寒者。着彼戏本罗剎之服向火而坐。时行伴中从睡寤者。卒见火边有一罗剎。竟不谛观舍之而走。遂相惊动一切伴侣悉皆逃奔。时彼伴中着罗剎衣者亦复寻逐奔驰绝走。诸同行者见其在后谓欲加害。倍增惶怖越度山河投赴沟壑。身体伤破疲极委顿。乃至天明方知非鬼。一切凡夫亦复如是。处于烦恼饥俭善法。而欲远求常乐我净无上法食。便于五阴之中横计于我。以我见故流驰生死。烦恼所逐不得<a href=\"/remen/zizai.html\" class=\"keylink\" target=\"_blank\">自在</a>。坠堕三涂恶趣沟壑。至天明者喻生死夜尽智能明晓。方知五阴无有真我</p><p>(六四)人谓故屋中有恶鬼喻</p><p>昔有故屋人谓此室常有恶鬼。皆悉怖畏不敢寝息。时有一人自谓大胆。而作是言我欲入此室中寄卧一宿即入宿止。后有一人自谓胆勇胜于前人。复闻傍人言此室中恒有恶鬼。即欲入中排门将前。时先入者谓其是鬼。即复推门遮不听前。在后来者复谓有鬼。二人斗诤遂至天明既相睹已方知非鬼。一切世人亦复如是。因缘暂会无有宰主。一一推析谁是我者。然诸众生横计是非强生诤讼。如彼二人等无差别</p><p>(六五)五百欢喜丸喻</p><p>昔有一妇荒淫无度。欲情既盛嫉恶其夫。每思方策规欲残害。种种设计不得其便。会值其夫。聘使邻国。妇密为计造毒药丸。欲用害夫。诈语夫言。尔今远使虑有乏短。今我造作五百欢喜丸。用为资粮以送于尔。尔若出国至他境界。饥困之时乃可取食。夫用其言。至他界已未及食之。于夜暗中止宿林间畏惧恶兽上树避之。其欢喜丸忘置树下。即以其夜值五百偷贼。盗彼国王五百匹马并及宝物来止树下。由其逃突尽皆饥渴。于其树下见欢喜丸诸贼取已各食一丸。药毒气盛五百群贼一时俱死。时树上人至天明已见此群贼死在树下。诈以刀箭斫射死尸。收其鞍马并及财宝驱向彼国。时彼国王多将人众案迹来逐。会于中路值于彼王。彼王问言。尔是何人何处得马。其人答言。我是某国人而于道路值此群贼共相斫射。五百群贼今皆一处死在树下。由是之故我得此马及以珍宝来投王国。若不见信可遣往看贼之疮痍杀害处所。王时即遣亲信往看果如其言。王时欣然叹未曾有。既还国已厚加爵赏。大赐珍宝封以聚落。彼王旧臣咸生嫉妒而白王言。彼是远人未可服信。如何卒尔宠遇过厚。至于爵赏逾越旧臣。远人闻已而作是言。谁有勇健能共我试。请于平原校其技能。旧人愕然无敢敌者。后时彼国大旷野中有恶师子。截道杀人断绝王路。时彼旧臣详共议之。彼远人者自谓勇健无能敌者。今复若能杀彼师子为国除害真为奇特。作是议已便白于王。王闻是已给赐刀杖寻即遣之。尔时远人既受敕已坚强其意向师子所。师子见之奋激鸣吼腾跃而前。远人惊怖即便上树。师子张口仰头向树。其人怖急失所捉刀。值师子口师子寻死。尔时远人欢喜踊跃。来白于王。王倍宠遇。时彼国人卒尔敬服咸皆赞叹。其妇人欢喜丸者喻不净施。王遣使者喻善知识。至他国者喻于诸天。杀群贼者喻得须陀洹强断五欲并诸烦恼。遇彼国王者喻遭值贤圣。国旧人等生嫉妒者。喻诸外道见有智者能断烦恼及以五欲。便生诽谤言无此事。远人激厉而言旧臣无能与我共为敌者。喻于外道无敢抗冲。杀师子者喻破魔既断烦恼又伏恶魔。便得无着<a href=\"/remen/daoguo.html\" class=\"keylink\" target=\"_blank\">道果</a>封赏。每常怖怯者喻能以弱而制于强。其于初时虽无净心。然彼其施遇善知识便获胜报。不净之施犹尚如此。况复<a href=\"/remen/shanxin.html\" class=\"keylink\" target=\"_blank\">善心</a>欢喜<a href=\"/remen/bushi.html\" class=\"keylink\" target=\"_blank\">布施</a>。是故应当于<a href=\"/remen/futian.html\" class=\"keylink\" target=\"_blank\">福田</a>所勤心修施。</p></div>"
},{
    "title": "百喻经 第四卷",
    "author": "求那毗地 译",
    "html": "<div class=\"B1_text\"><p>　　百喻经 第四卷</p><p>　　尊者僧伽斯那撰</p><p>　　萧齐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>求那毗地译</p><p>　　口诵乘船法而不解用喻　夫妇食饼共为要喻　共相怨害喻　效其祖先急快餐喻　尝庵婆罗果喻　为二妇故丧其两目喻　唵米决口喻　诈言马死喻　<a href=\"/remen/chujia.html\" class=\"keylink\" target=\"_blank\">出家</a>凡夫贪利养喻　驼瓮俱失喻　田夫思王女喻　构驴乳喻　与儿期早行喻　为王负机喻　倒灌喻　为熊所啮喻　比种田喻　猕猴喻　月蚀打狗喻　妇女患眼痛喻　父取儿耳珰喻　劫盗分财喻　猕猴把豆喻　得金鼠狼喻　地得金钱喻　贫儿欲与富等财物喻　小儿得<a href=\"/remen/huanxi.html\" class=\"keylink\" target=\"_blank\">欢喜</a>丸喻　老母捉熊喻　摩尼水窦喻　二鸽喻　诈称眼盲喻　为恶贼所劫失叠喻　小儿得大龟喻</p><p>　　（六六）口诵乘船法而不解用喻</p><p>　　昔有大长者子。共诸商人入海采宝。此长者子善诵入海捉船方法。若入海水漩洑洄流矶激之处。当如是捉如是正如是住。语众人言入海方法我悉知之。众人闻已深信其语。既至海中未经几时船师遇病忽然便死。时长者子即便代处。至洄澓驶流之中唱言。当如是捉如是正。船盘回旋转不能前进至于宝所。举船商人没水而死。凡夫之人亦复如是。少习禅法安般数息及不净观。虽诵其文不解其义。种种方法实无所晓自言善解。妄授禅法使前人迷乱失心。倒错<a href=\"/remen/faxiang.html\" class=\"keylink\" target=\"_blank\">法相</a>。终年累岁空无所获。如彼愚人使他没海</p><p>　　（六七）夫妇食饼共为要喻</p><p>　　昔有夫妇有三番饼。夫妇共分各食一饼。余一番在共作要言。若有语者要不与饼。既作要已。为一饼故各不敢语。须臾有贼入家偷盗取其财物。一切所有尽毕贼手。夫妇二人以先要故眼看不语。贼见不语即其夫前侵略其妇。其夫眼见亦复不语。妇便唤贼语其夫言。云何痴人为一饼故见贼不唤。其夫拍手笑言。咄婢我定得饼不复与尔。世人闻之无不嗤笑。凡夫之人亦复如是。为小名利故诈现静默。为虚假<a href=\"/remen/fannao.html\" class=\"keylink\" target=\"_blank\">烦恼</a>种种恶贼之所侵略。丧其善法坠堕三涂。都不怖畏求出世道。方于五欲躭着嬉戏。虽遭大苦不以为患。如彼愚人等无有异</p><p>　　（六八）共相怨害喻</p><p>　　昔有一人。共他相嗔。愁忧不乐。有人问言。汝今何故愁悴如是。即答之言有人毁我力不能报。不知何方可得报之是以愁耳有人语言。唯有毗陀罗咒可以害彼。但有一患未及害彼返自害己。其人闻已便大欢喜。愿但教我虽当自害要望伤彼。<a href=\"/remen/shijian.html\" class=\"keylink\" target=\"_blank\">世间</a>之人亦复如是。为瞋恚故欲求毗陀罗咒。用恼于彼竟未害他。先为瞋恚反自恼害。堕于<a href=\"/remen/diyu.html\" class=\"keylink\" target=\"_blank\">地狱</a>畜生饿鬼。如彼愚人等无差别</p><p>　　（六九）效其祖先急快餐喻</p><p>　　昔有一人从北天竺至南天竺。住止既久即聘其女共为夫妇。时妇为夫造设饮食。夫得急吞不避其热。妇时怪之语其夫言。此中无贼劫夺人者。有何急事匆匆乃尔不安徐食。夫答妇言有好密事不得语汝。妇闻其言谓有异法殷勤问之。良久乃答。我祖父已来法常快餐。我今效之。是故疾耳。世间凡夫亦复如是。不达正理不知<a href=\"/remen/shane.html\" class=\"keylink\" target=\"_blank\">善恶</a>。作诸邪行不以为耻。而云我祖父已来作如是法。至死受行。终不舍离。如彼愚人习其快餐以为好法</p><p>　　（七○）尝庵婆罗果喻</p><p>　　昔有一长者。遣人持钱至他园中。买庵婆罗果而欲食之。而敕之言好甜美者汝当买来。即便持钱往买其果。果主言我此树果悉皆美好无一恶者。汝尝一果足以知之。买果者言。我今当一一尝之然后当取。若但尝一何以可知。寻即取果一一皆尝持来归家。长者见已恶而不食。便一切都弃。世间之人亦复如是。闻持戒施得大富乐。身常安隐无有诸患。不肯信之。便作是言。<a href=\"/remen/bushi.html\" class=\"keylink\" target=\"_blank\">布施</a>得福。我自得时然后可信。目睹现世贵贱贫穷皆是先业所获<a href=\"/remen/guobao.html\" class=\"keylink\" target=\"_blank\">果报</a>。不知推一以求<a href=\"/remen/yinguo.html\" class=\"keylink\" target=\"_blank\">因果</a>。方怀不信。须己自经。一旦命终。财物丧失。如彼尝果一切都弃</p><p>　　（七一）为二妇故丧其两目喻</p><p>　　昔有一人聘取二妇。若近其一为一所瞋不能裁断。便在二妇中间正身仰卧。值天大雨屋舍霖漏。水土俱下堕其眼中。以先有要不敢起避。遂令二目俱失其明。世间凡夫亦复如是。亲近邪友习行非法。造作结业堕三恶道。长处<a href=\"/remen/shengsi.html\" class=\"keylink\" target=\"_blank\">生死</a>丧智能眼。如彼愚夫为其二妇故二眼俱失</p><p>　　（七二）唵米决口喻</p><p>　　昔有一人至妇家舍。见其捣米便往其所偷米唵之。妇来见夫欲共其语。满口中米都不应和。羞其妇故不肯弃之是以不语。妇怪不语以手摸看谓其口肿。语其父言我夫始来。卒得口肿都不能语。其父即便唤医治之。时医言曰此病最重。以刀决之可得差耳。即便以刀决破其口。米从中出其事彰露。世间之人亦复如是。作诸恶行犯于净戒。覆藏其过不肯发露。堕于地狱畜生饿鬼。如彼愚人以小羞故不肯吐米。以刀决口乃显其过</p><p>　　（七三）诈言马死喻</p><p>　　昔有一人骑一黑马入阵击贼。以其怖故不能战斗。便以血污涂其面目。诈现死相卧死人中。其所乘马为他所夺。军众既去便欲还家。即截他人白马尾来。既到舍已有人问言。汝所乘马今为所在何以不乘。答言。我马已死遂持尾来。傍人语言。汝马本黑尾。何以白。默然无对。为人所笑。世间之人亦复如是。自言善好<a href=\"/remen/xiuxing.html\" class=\"keylink\" target=\"_blank\">修行</a>慈心不食酒肉。然杀害<a href=\"/remen/zhongsheng.html\" class=\"keylink\" target=\"_blank\">众生</a>加诸楚毒。妄自称善无恶不造。如彼愚人诈言马死</p><p>　　（七四）出家凡夫贪利养喻</p><p>　　昔有国王设于教法诸有<a href=\"/remen/poluomen.html\" class=\"keylink\" target=\"_blank\">婆罗门</a>等。在我国内制抑洗净不洗净者。驱令策使种种苦役。有婆罗门空捉澡灌。诈言。洗净人为其着水即便泻弃。便作是言我不洗净王自洗之。为王意故用避王役。妄言洗净实不洗之。出家凡夫亦复如是。剃头染衣内实毁禁。诈现持戒望求利养。复避王役。外似<a href=\"/remen/shamen.html\" class=\"keylink\" target=\"_blank\">沙门</a>。内实虚欺。如捉空瓶但有外相</p><p>　　（七五）驼瓮俱失喻</p><p>　　昔有一人先瓮中盛谷。骆驼入头瓮中食谷又不得出。既不得出以为忧恼。有一老人来语之言。汝莫愁也。我教汝出。汝用我语必得速出。汝当斩头自得出之。即用其语以刀斩头。既复杀驼而复破瓮。如此痴人世间所笑。凡夫愚人亦复如是。悕心<a href=\"/remen/puti.html\" class=\"keylink\" target=\"_blank\">菩提</a>志求三乘。宜持禁戒防护诸恶。然为五欲毁破净戒。既犯禁已舍离三乘。纵心极意无恶不造。乘及净戒二俱捐舍。如彼愚人驼瓮俱失</p><p>　　（七六）田夫思王女喻</p><p>　　昔有田夫游行城邑。见国王女颜貌端正所希有。昼夜想念情不能已。思与交通无由可遂。颜色瘀黄即成重病。诸所亲见便问其人何故如是。答亲里言我昨见王女。颜貌端正思与交通不能得故是以病耳。我若不得必死无疑。诸亲语言我当为汝作好方便。使汝得之勿得愁也。后日见之便语之言。我等为汝便为是得。唯王女不欲。田夫闻之欣然而笑谓呼必得。世间愚人亦复如是。不别时节春秋冬夏。便于冬时掷种土中望得果实。徒丧其功空无所获。芽茎枝叶一切都失。世间愚人修习少福谓为具足。便谓菩提已可<a href=\"/remen/zhengde.html\" class=\"keylink\" target=\"_blank\">证得</a>。如彼田夫悕望王女</p><p>　　（七七）构驴乳喻</p><p>　　昔边国人不识于驴。闻他说言驴乳甚美都无识者。尔时诸人得一父驴。欲构其乳。诤共捉之。其中有捉头者有捉耳者。有捉尾者有捉脚者。复有捉器者各欲先得于前饮之。中捉驴根谓呼是乳。即便构之望得其乳。众人疲厌都无所得。徒自劳苦空无所获。为一切世人之所嗤笑。外道凡夫亦复如是。闻说于道不应求处。妄生想念。起种种邪见裸形自饿投岩赴火以是邪见堕于恶道。如彼愚人妄求于乳</p><p>　　（七八）与儿期早行喻</p><p>　　昔有一人。夜语儿言。明当共汝至彼聚落有所取索。儿闻语已至明旦竟不问父独往诣彼。既至彼已。身体疲极空无所获。又不得食饥渴欲死。寻复回来来见其父。父见子来深责之言。汝大愚痴无有智能。何不待我空自往来。徒受其苦。为一切世人之所嗤笑。凡夫之人亦复如是。设得出家即剃须发服三法衣。不求明师谘受道法。失诸<a href=\"/remen/chanding.html\" class=\"keylink\" target=\"_blank\">禅定</a>道品<a href=\"/remen/gongde.html\" class=\"keylink\" target=\"_blank\">功德</a>。沙门妙果一切都失。如彼愚人虚作往返徒自疲劳。形似沙门实无所得</p><p>　　（七九）为王负机喻</p><p>　　昔有一王。欲入无忧园中欢娱受乐。敕一臣言汝捉一机。持至彼园我用坐息。时彼使人羞不肯捉。而白王言。我不能捉。我愿担之。时王便以三十六机置其背上。驱使担之至于园中。如是愚人为世所笑。凡夫之人亦复如是。若见女人一发在地。自言持戒不肯捉之。后为烦恼所惑。三十六物发毛爪齿屎尿不净不以为丑。三十六物一时都捉不生惭愧。至死不舍。如彼愚人担负于机</p><p>　　（八○）倒灌喻</p><p>　　昔有一人。患下部病。医言。当须倒灌乃可差耳。便集灌具欲以灌之。医未至顷便取服之。腹胀欲死不能自胜。医既来至怪其所以。即便问之。何故如是。即答医言。向时灌药我取服之。是故欲死。医闻是语深责之言。汝大愚人不解方便。即便以余药服之。方吐下尔乃得差。如此愚人为世所笑。凡夫之人亦复如是。欲修学禅观种种方法。应效不净。反效数息。应数息者效观六界。颠倒上下无有根本。徒丧身命为其所困。不谘良师颠倒禅法。如彼愚人饮服不净</p><p>　　（八一）为熊所啮喻</p><p>　　昔有父子与伴共行。其子入林为熊所啮。爪坏身体。困急出林还至伴边。父见其子身体伤坏怪问之言。汝今何故被此疮害。子报父言。有一种物。身毛躭毶来毁害我。父执弓箭往到林间。见一仙人。毛发深长。便欲射之。傍人语言。何故射之。此人无害当治有过。世间愚人亦复如是。为彼虽着法服无道<a href=\"/remen/xingzhe.html\" class=\"keylink\" target=\"_blank\">行者</a>之所骂辱。而滥害良善有德之人。喻如彼父熊伤其子而抂加神仙</p><p>　　（八二）比种田喻</p><p>　　昔有野人。来至田里。见好麦苗生长郁茂。问麦主言。云何能令是麦茂好。其主答言。平治其地。兼加粪水故得如是。彼人即便依法用之。即以水粪调和其田下种于地。畏其自脚蹋地令坚其麦不生。我当坐一床上使人舆之于上散种尔乃好耳。即使四人人擎一脚至田散种。地坚逾甚为人嗤笑。恐己二足更增八足。凡夫之人亦复如是。既修戒田善芽将生。应当师谘受行教诫。令法芽生。而返违犯。多作诸恶便使戒芽不生。喻如彼人畏其二足倒加其八</p><p>　　（八三）猕猴喻</p><p>　　昔有一猕猴。为大人所打。不能奈何。反怨小儿。凡夫愚人亦复如是。先所瞋人代谢不停灭在过去。乃于相续后生之法谓是前者。妄生瞋忿毒恚弥深。如彼痴猴为大所打反嗔小儿</p><p>　　（八四）月蚀打狗喻</p><p>　　昔阿修罗王。见日月明净以手障之。无智常人狗无罪咎横加于恶。凡夫亦尔。贪瞋愚痴横苦其身。卧蕀刺上五热炙身。如彼月蚀抂横打狗</p><p>　　（八五）妇女患眼痛喻</p><p>　　昔有一女人。极患眼痛。有知识女人问言。汝眼痛耶。答言眼痛。彼女复言有眼必痛。我虽未痛并欲挑眼恐其后痛。傍人语言眼若在者或痛不痛。眼若无者终身长痛。凡愚之人亦复如是。闻富贵者衰患之本。畏不布施恐后得报。财物殷溢重受苦恼。有人语言汝若施者或苦或乐。若不施者贫穷大苦。如彼女人不忍近痛便欲去眼乃为长痛</p><p>　　（八六）父取儿耳珰喻</p><p>　　昔有父子二人缘事共行。路贼卒起欲来剥之。其儿耳中有真金珰。其父见贼卒发畏失耳珰。即便以手挽之。耳不时决为耳珰故。便斩儿头。须臾之间贼便弃去。还以儿头着于肩上不可平复。如是愚人为世间所笑。凡夫之人亦复如是。为名利故造作戏论。言二世有二世无。中阴有中阴无。心数法有心数法无。种种<a href=\"/remen/wangxiang.html\" class=\"keylink\" target=\"_blank\">妄想</a>不得法实。他人以<a href=\"/remen/rufa.html\" class=\"keylink\" target=\"_blank\">如法</a>论破其所论。便言。我论中都无是说。如是愚人为小名利。便故<a href=\"/remen/wangyu.html\" class=\"keylink\" target=\"_blank\">妄语</a>丧沙门<a href=\"/remen/daoguo.html\" class=\"keylink\" target=\"_blank\">道果</a>。身坏命终堕三恶道。如彼愚人为少利故斩其儿头</p><p>　　（八七）劫盗分财喻</p><p>　　昔有群贼共行劫盗。多取财物即共分之等以为分。唯有鹿野钦婆罗色不纯好。以为下分与最劣者。下劣者得之恚恨。谓呼大失。至城卖之。诸贵长者多与其价。一人所得倍于众伴。方乃欢喜踊悦无量。犹如世人不知布施有报无报。而行少施得生天上。受无量乐方更悔恨悔不广施。如钦婆罗后得大价。乃生欢喜施亦如是。少作多得。尔乃自庆恨不益为</p><p>　　（八八）猕猴把豆喻</p><p>　　昔有一猕猴。持一把豆。误落一豆在地。便舍手中豆欲觅其一。未得一豆先所舍者鸡鸭食尽。凡夫出家亦复如是。初毁一戒而不能悔。以不悔故放逸滋蔓一切都舍。如彼猕猴失其一豆一切都弃</p><p>　　（八九）得金鼠狼喻</p><p>　　昔有一人在路而行。道中得一金鼠狼。心生喜踊持置怀中。涉道而进至水欲渡。脱衣置地。寻时金鼠变为毒蛇。此人深思宁为毒蛇螫杀要当怀去。心至冥感。还化为金。傍边愚人见其毒蛇变成真实。谓为恒尔。复取毒蛇内着怀里。即为毒蛇之所蜥螫丧身殒命。世间愚人亦复如是。见善获利内无真心。但为利养来附于法。命终之后堕于恶处。如捉毒蛇被螫而死</p><p>　　（九○）地得金钱喻</p><p>　　昔有贫人在路而行。道中偶得一囊金钱。心大喜跃即便数之数未能周。金主忽至。尽还夺钱。其人当时悔不疾去。懊恼之情甚为极苦。遇<a href=\"/remen/fofa.html\" class=\"keylink\" target=\"_blank\">佛法</a>者亦复如是。虽得值遇<a href=\"/remen/sanbao.html\" class=\"keylink\" target=\"_blank\">三宝</a><a href=\"/remen/futian.html\" class=\"keylink\" target=\"_blank\">福田</a>。不勤方便修<a href=\"/remen/xingshan.html\" class=\"keylink\" target=\"_blank\">行善</a>业。忽尔命终堕三恶道。如彼愚人还为其主夺钱而去。如偈所说</p><p>　　今日营此事　　明日造彼事</p><p>　　乐着不观苦　　不觉死贼至</p><p>　　匆匆营众务　　凡人无不尔</p><p>　　如彼数钱者　　其事亦如是</p><p>　　（九一）贫儿欲与富等财物喻</p><p>　　昔有一贫人少有财物。见大富者意欲共等。不能等故。虽有少财欲弃水中。傍人语言。此物虽鮮可得延君性命数日。何故舍弃掷着水中。世间愚人亦复如是。虽得出家少得利养。心有悕望常怀不足。不能得与高德者等。获其利养见他宿旧有德之人。素有多闻多众<a href=\"/remen/gongyang.html\" class=\"keylink\" target=\"_blank\">供养</a>。意欲等之不能等故。心怀忧苦便欲罢道。如彼愚人欲等富者自弃己财</p><p>　　（九二）小儿得欢喜丸喻</p><p>　　昔有一乳母抱儿涉路。行道疲极眠睡不觉。时有一人持欢喜丸授与小儿。小儿得已贪其美味不顾身物。此人实时解其钳锁璎珞衣物都尽持去。<a href=\"/remen/biqiu.html\" class=\"keylink\" target=\"_blank\">比丘</a>亦尔。乐在众务愦闹之处。贪少利养为烦恼贼夺其功德戒宝璎珞。如彼小儿贪少味故一切所有贼尽持去</p><p>　　（九三）老母捉熊喻</p><p>　　昔有一老母在树下卧熊欲来搏。尔时老母繞树走避。熊寻后逐一手抱树欲捉老母。老母得急实时合树捺熊两手。熊不得动更有异人来至其所。老母语言。汝共我捉杀分其肉。时彼人者信老母语。实时共捉既捉之已老母即便舍熊而走。其人后为熊所困。如是愚人为世所笑。凡夫之人亦复如是。作诸异论既不善好。文辞繁重多有诸病。竟不成讫便舍终亡。后人捉之欲为解释。不达其意。反为其困。如彼愚人代他捉熊反自被害</p><p>　　（九四）摩尼水窦喻</p><p>　　昔有一人。与他妇通。交通未竟夫从外来。即便觉之住于门外。伺其出时便欲杀害。妇语人言。我夫已觉。更无出处。唯有摩尼可以得出(摩尼者齐云水窦孔也)。欲令其人从水窦出。其人错解谓摩尼珠。所在求觅。而不知处。即作是言。不见摩尼珠我终不去。须臾之间为其所杀。凡夫之人亦复如是。有人语言。生死之中<a href=\"/remen/wuchang.html\" class=\"keylink\" target=\"_blank\">无常</a>苦空<a href=\"/remen/wuwo.html\" class=\"keylink\" target=\"_blank\">无我</a>离断常二边。处于中道。于此中过可得<a href=\"/remen/jietuo.html\" class=\"keylink\" target=\"_blank\">解脱</a>。凡夫错解便求世界有边无边及以众生有我无我。竟不能观中道之理。忽然命终为于无常之所杀害堕三恶道。如彼愚人推求摩尼为他所害</p><p>　　（九五）一鸽喻</p><p>　　昔有雄雌二鸽共同一巢。秋果熟时取果满巢。于其后时果干减少唯半巢在。雄瞋雌言。取果勤苦汝独食之唯有半在。雌鸽答言。我不独食。果自减少。雄鸽不信。瞋恚而言。非汝独食何由减少。即便以觜啄雌鸽杀。未经几日。天降大雨。果得湿润还复如故。雄鸽见已方生悔恨。彼实不食。我妄杀他。即悲鸣命唤雌鸽汝何处去。凡夫之人亦复如是。颠倒在怀。妄取欲乐不观无常。犯于重禁悔之于后竟何所及。后唯悲叹如彼愚鸽</p><p>　　（九六）诈称眼盲喻</p><p>　　昔有工匠师。为王作务不堪其苦。诈言眼盲便得脱苦。有余作师。闻之便欲自坏其目用避苦役。有人语言。汝何以自毁。徒受其苦。如是愚人为世人所笑。凡夫之人亦复如是。为少名誉及以利养。便故妄语毁坏净戒。身死命终堕三恶道。如彼愚人为少利故自坏其目</p><p>　　（九七）为恶贼所劫失[叠*毛]喻</p><p>　　昔有二人为伴共行旷野。一人被一领[叠*毛]中路为贼所剥。一人逃避走入草中。其失[叠*毛]者先于[叠*毛]头裹一金钱。便语贼言。此衣适可直一枚金钱。我今求以一枚金钱而用赎之。贼言金钱今在何处。即便[叠*毛]头解取示之。而语贼言。此是真金。若不信我语今此草中有好金师可往问之。贼既见之复取其衣。如是愚人[叠*毛]与金钱一切都失。自失其利复使彼失。凡夫之人亦复如是。修行道品作诸功德。为烦恼贼之所劫掠。失其善法丧诸功德。不但自失其利复使余人失其道业。身坏命终堕三恶道。如彼愚人彼此俱失</p><p>　　（九八）小儿得大龟喻</p><p>　　昔有一小儿。陆地游戏得一大龟。意欲杀之不知方便。而问人言云何得杀。有人语言。汝但掷置水中实时可杀。尔时小儿信其语故即掷水中。龟得水已即便走去。凡夫之人亦复如是。欲守护六根修诸功德不解方便。而问人言作何<a href=\"/remen/yinyuan1.html\" class=\"keylink\" target=\"_blank\">因缘</a>而得解脱。邪见外道天魔波旬。及恶知识而语之言。汝但极意六尘恣情五欲。如我语者必得解脱。如是愚人不谛思惟。便用其语身坏命终堕三恶道。如彼小儿掷龟水中</p><p>　　此论我所造　　合和喜笑语</p><p>　　多损正实说　　观义应不应</p><p>　　如似苦毒药　　和合于石蜜</p><p>　　药为破坏病　　此论亦如是</p><p>　　<a href=\"/remen/zhengfa.html\" class=\"keylink\" target=\"_blank\">正法</a>中戏笑　　譬如彼狂药</p><p>　　佛正法寂定　　明照于世间</p><p>　　如服吐下药　　以酥润体中</p><p>　　我今以此义　　显发于寂定</p><p>　　如阿伽陀药　　树叶而裹之</p><p>　　取药涂毒竟　　树叶还弃之</p><p>　　戏笑如叶裹　　实义在其中</p><p>　　智者取正义　　戏笑便应弃</p><p>　　尊者僧伽斯那造作痴花鬘竟</p></div>"
}]