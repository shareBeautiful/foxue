[{
    "title": "佛说月光菩萨经 第166部",
    "author": "宋 法贤 译",
    "html": "<div class=\"B1_text\"><p>佛说月光菩萨经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪少卿明教大师臣法贤奉 诏译</p><p>如是我闻。一时佛在王舍城竹林精舍。与大苾刍众。而为<a href=\"/remen/shuofa.html\" class=\"keylink\" target=\"_blank\">说法</a>。时<a href=\"/remen/sheli.html\" class=\"keylink\" target=\"_blank\">舍利</a>弗。大目干连。前诣佛所。五体投地。<a href=\"/remen/lifo.html\" class=\"keylink\" target=\"_blank\">礼佛</a>足已。白佛言。<a href=\"/remen/shizun.html\" class=\"keylink\" target=\"_blank\">世尊</a>。我等今者不忍见佛入于圆寂。而于此时。先入灭度。尔时众中。有一苾刍。合掌向佛。而作是言。世尊。舍利弗大目干连。有何<a href=\"/remen/yinyuan1.html\" class=\"keylink\" target=\"_blank\">因缘</a>。今于佛前。先欲入灭。唯愿世尊。为解众疑。尔时世尊。告苾刍言。汝今谛听。吾为汝说。舍利弗。大目干连。贪瞋痴等。诸漏断尽。所作已办。梵行已立。不受后有。非唯今日先欲入灭。于过去世。北印度内。有一大城。名曰贤石。长十二由旬。广阔亦尔。彼有国王。名为月光。寿四万岁有天眼<a href=\"/remen/suming.html\" class=\"keylink\" target=\"_blank\">宿命</a>通。身色端严。诸相具足。光明照耀。如天满月。所往之处。不假灯烛日月之明。故号月光。统领四洲六万八千国土。时世丰熟。人民安隐。金银珍宝。饮食衣服。象马车乘。悉皆盈满。于城四门。皆有楼阁。户牖轩窗。俱用众宝而为严饰。街巷道陌。扫洒清净。竖立幢幡。宝盖真珠璎珞。复有沉香粖香栴檀之香。微风时起。吹其香气。周遍国城。车马行人。不闻秽气。处处复有花果树木。多摩罗树。迦尼迦啰树。无优树。贝多树。娑罗树。帝罗迦树。龙花树。末俱罗树。阿底目伽树。播咤罗树。繁郁茂盛。鹦鹉舍利。迦陵频伽。俱计罗鸟等。于诸树间。作微妙音。于城内外。流泉浴池。常出好花。优钵罗花。俱母那花。奔咤利迦花等。如是富贵。种种装严。佛告苾刍。尔时月光天子。于市肆街巷及城四门。堆聚金银珍宝象马车乘饮食衣服卧具医药种种<a href=\"/remen/zhuangyan.html\" class=\"keylink\" target=\"_blank\">庄严</a>之物。即击金鼓。告令众人。月光天子。以种种财物。普施一切。随意所须求者相给。尔时南赡部洲。一切<a href=\"/remen/zhongsheng.html\" class=\"keylink\" target=\"_blank\">众生</a>。皆至王城。求其所施。无不丰足。得大富贵。无一贫乏及徒<a href=\"/remen/xingzhe.html\" class=\"keylink\" target=\"_blank\">行者</a>。尔时月光天子。复自思惟。虽诸众生无有贫乏。对我所用犹未齐等。复以细妙衣服。最上珍宝。头冠璎珞。卧具饮食等。施诸众生。富贵庄严。皆如月光天子身。城邑宫殿。楼阁园林。种种严饰。如忉利天。有七十二百千那由他人。常止此城。有二千五百大臣。有二辅相。一名大月。二名持地。容貌端正。福德淳厚。智能深远。高才博识。恒以十善。化诸众生。是时大月。于夜睡眠。而作一梦。王戴天冠。变黑烟色。复有鬼来。就王头上。夺冠而去。作是梦已。忧惶惊惧。恐有不祥而自思惟。我王慈愍。惠施一切。求者不违。必有恶人。来乞王头。作是念已。即用七宝。造一宝头。如有乞者。以此代之。时持地辅相。亦作一梦。见月光身。四体分散。即召<a href=\"/remen/poluomen.html\" class=\"keylink\" target=\"_blank\">婆罗门</a>。占梦凶吉。婆罗门曰。此梦甚恶。必有远人。来乞王头。持地闻已。悲泣感伤。云何我王。有斯大祸。尔时一万三千五百亲位大臣。俱作恶梦。幢幡倒地。金鼓不鸣。恩爱别离。悲啼哭泣。如是梦已。共相议曰。王若不吉。一切众生。谁为救济。我等云何而得安隐。时月光天子。又告大臣。尽我<a href=\"/remen/shouming.html\" class=\"keylink\" target=\"_blank\">寿命</a>。施于众生。不得间断。尔时香醉山中。有大婆罗门。名曰恶眼。聪明多智。善解技术。知月光天子。于城四门。大开施会。击鼓宣令。普告四方。求者供给。而无乏少。我今往彼。乞于王头。作是语已。下香醉山。山有<a href=\"/remen/tianren.html\" class=\"keylink\" target=\"_blank\">天人</a>。知婆罗门来乞王头。悲痛伤叹。苦哉苦哉。此王心怀慈愍。利乐群生。如若命终。<a href=\"/remen/shijian.html\" class=\"keylink\" target=\"_blank\">世间</a>薄佑。作是语时。天地昏黑。日月不现。泉井枯干。暴风卒起。吹砂走石。树木摧折。大地震动。有如是不祥之相。去城不远。有一仙人。身具五通。名弥湿嚩弭怛啰。与五百眷属。常以慈愍。护念众生。见此征祥。甚怀忧恼。告摩拏嚩迦曰。必有灾祸。临于民主。我等云何而为救护。<a href=\"/remen/xukong.html\" class=\"keylink\" target=\"_blank\">虚空</a>中紧那罗众及诸天人。皆悉下泪。如降微雨。一切人民。心怀惊怖。时恶眼婆罗门。将欲至城。护城天人。诣月光天子前。今有恶人。从香醉山来。怀杀害心。欲乞王头。不得听之。宜保爱自身。固安圣体。王既闻已。心生踊跃。叹言善哉。令我<a href=\"/remen/yuanman.html\" class=\"keylink\" target=\"_blank\">圆满</a>檀波罗蜜。时恶眼婆罗门。即入王城。守门天人。见婆罗门。神情丑恶。隔住门外。终不放入。时月光天子。知彼来至不放入城。即告宰臣大月。有婆罗门。从香醉山来欲见于我。令彼门司不得障碍。大月受教。白守门天人。即令放入。大月见已。问婆罗门曰。汝来至此。有何所求。婆罗门言。我闻月光天子。慈愍有情。设大施会。若有所求。一切无吝。今来至此。欲乞王头。大月告言。婆罗门。王头脓血所成。终归烂坏。汝今乞得。有何所用。我有七宝头。复有种种金银珍宝。俱奉施之。乃令子孙永得大富。婆罗门言。我本乞头非为珍宝。时二大臣。啼泣雨泪。悲痛忧恼。我等云何得免斯害。时婆罗门。即诣王前。见已<a href=\"/remen/dl.html\" class=\"keylink\" target=\"_blank\">顶礼</a>。住立一面。合掌白言。闻王慈愍普施一切。我今远来。只乞王头愿垂慈愍。<a href=\"/remen/huanxi.html\" class=\"keylink\" target=\"_blank\">欢喜</a><a href=\"/remen/bushi.html\" class=\"keylink\" target=\"_blank\">布施</a>。而说偈言</p><p>菩萨志求无上智安住最胜清净法</p><p>愿垂慈愍速舍头圆满檀度波罗蜜</p><p>时月光天子。即起合掌而说偈言</p><p>父母所生不净身汝求我头欢喜舍</p><p>满尔本愿称心归令我速成<a href=\"/remen/puti.html\" class=\"keylink\" target=\"_blank\">菩提</a>果</p><p>说此偈已。白婆罗门言。勿嫌我头。骨髓脓血。皮肉相连。无有清净。而即施之。满汝本愿。时婆罗门。心大欢喜。王欲截头。即去头冠。是时南赡部洲。一切头冠悉皆落地。人各惊惶。辅相二人。不忍见王舍弃身命。即于彼处。自尽其寿。以善根力。生大梵宫。时菩摩夜叉。于虚空中。高声唱言。苦哉天子。今将命终。复有百千亿人。奔诣王宫。啼泣下泪。伤爱别离。王即说法。安慰令发道心。婆罗门言。王若舍头。宜于净处。王即告言。我有一苑。名摩尼宝藏。花果茂盛。流泉浴池。种种庄严。最为第一。于斯舍头。汝意云何。婆罗门言。宜速往彼。王即携剑。往彼苑中。立瞻卜树下。告婆罗门言。我今舍头。汝来截之。婆罗门曰。王不自断。令我持刃。非布施行。时有护苑天人。见是事已。悲泣涕泪。告婆罗门曰。汝大恶人。月光天子。慈愍一切。普利群生。何以此处。害天子命。王告天人。莫作是言障碍胜事。我于过去无量生中。为大国王。于此苑内。千度舍头。时诸天人。皆无障碍。昔济饿虎。舍身命等。超于慈氏四十劫。彼时天人。亦不障碍。汝于今日。发<a href=\"/remen/suixi.html\" class=\"keylink\" target=\"_blank\">随喜</a>心。当获胜利。月光天子。复告天龙八部一切贤圣。我今舍头。不求轮王。不求生天。不求魔王。不求帝释。不求梵王。为求无上正等正觉。令未受化者回心受化。已受化者速得<a href=\"/remen/jietuo.html\" class=\"keylink\" target=\"_blank\">解脱</a>。得解脱者圆证寂灭究竟<a href=\"/remen/bian.html\" class=\"keylink\" target=\"_blank\">彼岸</a>。又愿命终之后。舍利如白芥子。于摩尼宝藏苑。建一大塔。令一切众生。<a href=\"/remen/libai.html\" class=\"keylink\" target=\"_blank\">礼拜</a><a href=\"/remen/gongyang.html\" class=\"keylink\" target=\"_blank\">供养</a>见闻随喜。命终之后。皆得生天。发<a href=\"/remen/putixin.html\" class=\"keylink\" target=\"_blank\">菩提心</a>。出<a href=\"/remen/shengsi.html\" class=\"keylink\" target=\"_blank\">生死</a>界。发是愿已。婆罗门曰。王舍内财。甚为稀有。于未来世。速<a href=\"/remen/chengfo.html\" class=\"keylink\" target=\"_blank\">成佛</a>道。作是语时。王以首发。系无忧树枝。即执利剑。自断其头。尔时三千<a href=\"/remen/daqianshijie.html\" class=\"keylink\" target=\"_blank\">大千世界</a>。六种振动。于虚空中。天人赞言。善哉善哉。今月光天子当得成佛。复雨优钵罗花。钵纳摩花。俱母那花。曼陀罗花。及沉香.粖香.旃檀之香。种种供养。即以旃檀香木。焚烧遗体。收其舍利。于摩尼苑及四衢路。各起一塔。恒时供养现在未来。一切众生。于此苑中。行住坐卧。及于塔前。瞻礼供养。命终之后。生六欲天。及梵天上。尔时佛告诸苾刍。往昔月光天子者。今我身是大月持地二辅相者。今舍利弗大目干连是。恶眼婆罗门者。今提婆达多是。由是因缘。先于佛前。而请入灭。时诸苾刍。闻佛所说。皆大欢喜。信受奉行。礼佛而退</p><p>佛说月光菩萨经</p></div>"
}]