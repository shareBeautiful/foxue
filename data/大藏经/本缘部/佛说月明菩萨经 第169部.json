[{
    "title": "佛说月明菩萨经 第169部",
    "author": "支谦 译",
    "html": "<div class=\"B1_text\"><p>佛说月明菩萨经一卷</p><p>南吴月支国<a href=\"/wenda/jushi/\" class=\"keylink\" target=\"_blank\">居士</a>支谦译</p><p>闻如是。一时佛在罗阅祇耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人菩萨万人俱。是时罗阅祇有大姓豪富家名申日。申日有子字栴罗法(汉言月明)。有清洁之行。佛譬童男故言月明。童男到佛所。前为佛作礼却坐一面。佛告月明童男。菩萨摩诃萨。在家若作比丘持法施饭食施。常以善意迎逆一切人。心奉持食四愿当发意求佛。疾逮得无上正真道。何等为四愿。第一愿者。愿一切人疾逮善权方便。第二愿者。愿世世与善知识共会。第三愿者。愿以财宝与一切人共。第四愿者。愿行二事以法施及饭食。常乐得是行。是为四愿。复次月明童男菩萨大士在家若<a href=\"/remen/chujia.html\" class=\"keylink\" target=\"_blank\">出家</a>。常乐经法施。常以善权迎逆人。意无贪心。正立法中住。奉守禁戒当<a href=\"/remen/rufa.html\" class=\"keylink\" target=\"_blank\">如法</a>。复有一事。月明童男。若比丘疾病穷厄勤苦当忧。令得安隐给与医药。何但医药。尚当不惜肌肉。当<a href=\"/remen/gongyang.html\" class=\"keylink\" target=\"_blank\">供养</a>之趣令得愈。复有一事。月明童子。菩萨大士<a href=\"/remen/bushi.html\" class=\"keylink\" target=\"_blank\">布施</a>终不中疑。何以故。过去阿僧祇劫。复阿僧祇劫都不可计无央数极广远。尔时世有佛。名谛念愿无上王如来无所着等正觉。示现受身于<a href=\"/remen/shijian.html\" class=\"keylink\" target=\"_blank\">世间</a>随所乐具习行为上尊。复有一事。月明童男。尔时谛念愿无上王如来至真等正觉。其日现得等正觉相。便变化作无央数身形。随所喜乐而开导之。使无数人得须陀洹道。无数人得斯陀含道。无数人得阿那含道。无数人得阿罗汉道。无数人得辟支佛道。无数<a href=\"/remen/rensheng.html\" class=\"keylink\" target=\"_blank\">人生</a>四王天上。无数人生忉利天上。无数人生盐天上。无数人生兜术天上。无数人生尼摩罗天上。无数人生魔天上。无数人生梵天上。无数人受别发无上正真道意。人人皆当过泥洹大道去。尔时谛念愿无上王如来无所着等正觉。于是教授现身一日所度尽已。便般泥洹。般泥洹后其法留止二十亿千岁。其数欲尽最后五十岁中。比丘多不复信深经。多喜浅事。经法于是稍稍未尽。尔时阎浮利国有王名智力。常<a href=\"/remen/xiuxing.html\" class=\"keylink\" target=\"_blank\">修行</a>佛三事。何等三事。一者常护佛深法。二者受行佛深法。三者谛信佛深法。尔时世有比丘字浮昙末(汉言至诚意)。常行三事。何等为三事。一者常持是<a href=\"/remen/sanmei.html\" class=\"keylink\" target=\"_blank\">三昧</a>。二者常护是三昧。三者常诵是三昧。加有八事。常行慈心。常行哀心。常行悲心。常行护心。常行黠慧心。常行答问心。常行喜踊心。常行第一心。以是便具降九十六种道。悉览知一一深法不复疑。至诚意比丘与智力王有亲理。为王所尊敬。国人爱重亦尔。王欲见是比丘无有厌极。时听是比丘说经法无有厌足。时欲礼是比丘无有厌足。时是比丘髀上生大恶疮。国中医药所不能愈。王愁大悲即为泪出。时二万夫人俱亦皆同时悲念是比丘。于时王卧出梦中有<a href=\"/remen/tianren.html\" class=\"keylink\" target=\"_blank\">天人</a>来语王言。若欲愈是至诚意比丘病者。当得生人肉血饮食之即愈矣。王寤惊悸不乐。念是比丘病重乃须彼药法所难得。敕问臣下何从得生人血肉。时王第一太子字若罗卫(汉言智止)。智止白王。王莫悲莫愁莫忧。人之血肉最为贱微。世人所重道无所违。王答太子。善哉善哉。太子默然还入斋室持刀割髀取肉及血。持送与比丘。比丘得服之。疮即除愈身得安隐。王闻比丘已得除愈。大<a href=\"/remen/huanxi.html\" class=\"keylink\" target=\"_blank\">欢喜</a>悦怿不能自胜。意存比丘不复念太子痛。持是欢喜各有至心。太子亦自平复。便举国财宝赐与太子。太子以偈答王曰</p><p>与血肉安隐施割血肉施与人</p><p>即得愈无复恐是供养佛所誉</p><p>德中德最安隐未来当作佛者</p><p>断贪淫去瞋恚一切人皆除愈</p><p>佛告月明童男。尔时至诚意比丘者。提和竭罗佛是。尔时智力王者。今<a href=\"/remen/mile.html\" class=\"keylink\" target=\"_blank\">弥勒</a>菩萨是。时智止太子我身是。如来无所着等正觉。<a href=\"/remen/154932.html\" class=\"keylink\" target=\"_blank\">饶益</a>于世间不可计量。积累<a href=\"/remen/gongde.html\" class=\"keylink\" target=\"_blank\">功德</a>欲度一切故。菩萨大士行皆如是。若善男子善女人欲求度世苦者。当发无上正真道意诵习是三昧。佛说经已。莫不欢喜作愿而去</p><p>佛说月明菩萨经</p></div>"
}]