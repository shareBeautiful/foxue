[{
    "title": "佛说鹿母经 第182部A",
    "author": "竺法护 译",
    "html": "<div class=\"B1_text\"><p>佛说鹿母经</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>佛言。昔者有鹿数百为群。随逐美草侵近人邑。国王出猎遂各分迸。有一鹿母怀妊独逝。被逐饥疲失侣怅怏。时生二子舍行求食。茕悸失措堕猎弶中。悲鸣欲出不能得脱。猎师闻声便往视之。见鹿心喜适前欲杀。鹿乃叩头求哀自陈。向生二子尚小无知。始视蒙蒙未晓东西。乞假须臾暂还视之。将示水草使得<a href=\"/remen/shenghuo.html\" class=\"keylink\" target=\"_blank\">生活</a>。旋来就死不违信誓。是时猎者闻鹿所语。惊怪甚奇。即答鹿曰。一切世人尚无至诚。况汝鹿身。从死得去。岂当还期。终不放汝。鹿复报言。听则子存留则子亡。母子俱死不得生别。分死全子灭三痛剧。即便说偈。以报猎者</p><p>我身为畜兽游处于林薮</p><p>贱生贪躯命不能故送死</p><p>今来入君弶分当就刀机</p><p>不惜腥臊身但怜二子耳</p><p>猎者于是闻鹿所语。甚奇甚异。意犹有贪。复答鹿曰。夫巧伪无实奸诈难信。虚华万端狡猾非一。爱身重死少能效命。人之无良犹难为期。而况禽兽去岂复还。固不放汝不须多方。鹿复垂泪以偈报言</p><p>虽身为贱畜不识人义方</p><p>奈何受慈恩一去复不还</p><p>宁就分裂痛无为虚伪存</p><p>哀伤二子穷乞假须臾间</p><p>世若有恶人斗乱<a href=\"/remen/biqiu.html\" class=\"keylink\" target=\"_blank\">比丘</a>僧</p><p>破塔坏佛寺及杀阿罗汉</p><p>反逆害父母兄弟及妻子</p><p>设我不还来罪大过于是</p><p>尔时猎者重闻鹿言。心益悚然。乃却叹曰。惟我处世得生为人。愚惑痴冥背恩薄义。残害<a href=\"/remen/zhongsheng.html\" class=\"keylink\" target=\"_blank\">众生</a>杀猎为业。欺伪苟得贪求无耻。不知非常识别三尊。鹿之所言有殊于人。信誓邈邈情现尽中。便前解弶放之令去。于是鹿母至其子所。低头鸣吟舐子身体。一悲一喜。而说偈言</p><p>一切恩爱会皆由<a href=\"/remen/yinyuan1.html\" class=\"keylink\" target=\"_blank\">因缘</a>合</p><p>合会有别离<a href=\"/remen/wuchang.html\" class=\"keylink\" target=\"_blank\">无常</a>难得久</p><p>今我为尔母恒恐不自保</p><p>生世多畏惧命危于晨露</p><p>于是鹿母。将其二子示好水草。垂泪交流。即说偈言</p><p>吾朝行不遇误堕猎者手</p><p>即当应屠割碎身化糜朽</p><p>念汝求哀来今当还就死</p><p>怜汝小早孤努力自活己</p><p>鹿母说已。便舍而去。二子呜啼悲泣恋慕。从后追寻顿地复起。母顾命曰。尔还勿来。无得母子并命俱死。吾没甘心伤汝未识。<a href=\"/remen/shijian.html\" class=\"keylink\" target=\"_blank\">世间</a>无常皆有别离。我自薄命尔生薄佑。何为悲怜徒益忧患。但当建行毕罪。于是母复为子。说此偈言</p><p>吾前生贪爱今来为畜身</p><p>生世皆有死无脱不终患</p><p>制意一离贪然后乃大安</p><p>宁就诚信死终不欺殆生</p><p>子犹悲号恋慕相寻。至于弶(巨谅)所东西求索。乃见猎者卧于树下。鹿母住前。说偈觉言</p><p>前所可放鹿今来还就死</p><p>恩爱愚贱畜得见辞二子</p><p>将行示水草为说非常苦</p><p>万没无遗恨念恩不敢负</p><p>猎者于是忽觉惊起。鹿复长跪向猎者。重说偈言</p><p>君前见放去德重过天地</p><p>贱畜被慈育赴信还就死</p><p>感仁恩难忘不敢违命旨</p><p>虽怀千返报犹不毕恩纪</p><p>猎者见鹿笃信死义。志节丹诚慈行发中。效应征验舍生赴誓。母子悲恋相寻而至。慈感愍伤。稽首谢曰</p><p>为天是神祇信义妙乃尔</p><p>恐惧情悚然岂敢迦逆害</p><p>宁<a href=\"/remen/zisha.html\" class=\"keylink\" target=\"_blank\">自杀</a>所亲碎身及妻子</p><p>何忍害灵神起想如毛发</p><p>猎者即便放鹿使去。母子悲喜鸣声呦偈呦。谢猎者</p><p>贱畜生处世当应充厨宰</p><p>实时分烹煮宽惠辞二子</p><p>天仁重爱物复蒙放舍原</p><p>德佑积无量非口所能陈</p><p>尔时猎者具以闻王。国人咸知普感慈信。鹿之仁行有喻于义。莫不肃叹。为止杀猎。于是鹿还鸣群啸侣。以游以集各宁其所</p><p>佛语阿难。昔吾所更勤苦如是。尔时鹿者我身是。二子者罗云及罗汉朱利母是。其国王者<a href=\"/remen/sheli.html\" class=\"keylink\" target=\"_blank\">舍利</a>弗是。时射猎者汝身是。我之所入兴隆道化。种善无厌分德不住。虽在禽兽不忘菩萨。权行如应导利一切。普使众生度济获安。逮是<a href=\"/remen/gongde.html\" class=\"keylink\" target=\"_blank\">功德</a>疾成至佛真人。至诚忠信不可不作</p><p>佛说鹿母经</p></div>"
}]