[{
    "title": "一切智光明仙人慈心因缘不食肉经 第183部",
    "author": "未知",
    "html": "<div class=\"B1_text\"><p>一切智光明仙人慈心<a href=\"/remen/yinyuan1.html\" class=\"keylink\" target=\"_blank\">因缘</a>不食肉经</p><p>失译人名今附秦录</p><p>如是我闻。一时佛住摩伽提国寂灭道场弥加女村<a href=\"/remen/zizai.html\" class=\"keylink\" target=\"_blank\">自在</a>天祠精舍。时有迦波利<a href=\"/remen/poluomen.html\" class=\"keylink\" target=\"_blank\">婆罗门</a>子。名<a href=\"/remen/mile.html\" class=\"keylink\" target=\"_blank\">弥勒</a>。躯体金色三十二相八十种好。放银光明黄金校饰。如白银山威光无量。来至佛所。尔时<a href=\"/remen/shizun.html\" class=\"keylink\" target=\"_blank\">世尊</a>。与千二百五十<a href=\"/remen/biqiu.html\" class=\"keylink\" target=\"_blank\">比丘</a>经行林中。又有结发梵志五百人等。遥见弥勒威仪庠序相好清净。五体投地如银山崩。成金花聚宝间厕。金花金台七宝为果。于台阁中有妙音声。而说偈言</p><p>我见牟尼尊面貌常清净</p><p>百福相奇特<a href=\"/remen/shijian.html\" class=\"keylink\" target=\"_blank\">世间</a>无伦匹</p><p><a href=\"/remen/fannao.html\" class=\"keylink\" target=\"_blank\">烦恼</a>垢永尽智能悉成满</p><p>一向常归命身心无疲倦</p><p>故我以五体欲得胜安乐</p><p>脱苦无所畏敬礼释迦文</p><p>时诸梵志见闻此事白佛言。世尊。如此童子威仪庠序光明无量。与佛无异。于何佛所初发道心<a href=\"/remen/shouchi.html\" class=\"keylink\" target=\"_blank\">受持</a>谁经。唯愿天尊。为我解说</p><p>佛告式干梵志。汝今谛听善思念之。吾当为汝分别解说令汝<a href=\"/remen/huanxi.html\" class=\"keylink\" target=\"_blank\">欢喜</a>。乃往过去无量无边阿僧祇劫时。有世界名胜花敷。<a href=\"/remen/fohao.html\" class=\"keylink\" target=\"_blank\">佛号</a>弥勒。恒以慈心四无量法<a href=\"/remen/jiaohua.html\" class=\"keylink\" target=\"_blank\">教化</a>一切。彼佛说经名慈<a href=\"/remen/sanmei.html\" class=\"keylink\" target=\"_blank\">三昧</a>光大悲海云。若有闻者。即得超越百亿万劫<a href=\"/remen/shengsi.html\" class=\"keylink\" target=\"_blank\">生死</a>之罪。必得<a href=\"/remen/chengfo.html\" class=\"keylink\" target=\"_blank\">成佛</a>无有疑虑。时彼国中有大婆罗门。名一切智光明。聪慧多智广博众经。世间技艺六十四能无不综练。闻佛出世说慈三昧光大悲海云经。即以世间一切义论难诘彼佛。尽其辞辩而不能屈。即便信伏为<a href=\"/remen/fodizi.html\" class=\"keylink\" target=\"_blank\">佛弟子</a>。寻发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。而作是言。我今于<a href=\"/remen/fofa.html\" class=\"keylink\" target=\"_blank\">佛法</a>中。诵持大慈三昧光大悲海云经。以此<a href=\"/remen/gongde.html\" class=\"keylink\" target=\"_blank\">功德</a>愿于未来过算数劫。必得成佛而号弥勒。于是舍家即入深山。长发为相<a href=\"/remen/xiuxing.html\" class=\"keylink\" target=\"_blank\">修行</a>梵行。八千岁中少欲无事乞食自活。诵持是经一心除乱。彼时世间有雨星现。国王淫荒彗星横流。连雨不止洪水暴涨。仙人端坐不得乞食经历七日。时彼林中有五百白兔。有一兔王。母子二兽见于仙人七日不食。而作是言。今此仙人为佛道故。不食多日命不云远。法幢将崩法海将竭。我今当为无上大法令得久住不惜身命。即告诸兔。一切诸行皆悉<a href=\"/remen/wuchang.html\" class=\"keylink\" target=\"_blank\">无常</a>。<a href=\"/remen/zhongsheng.html\" class=\"keylink\" target=\"_blank\">众生</a>爱身空生空死未曾为法。我今欲为一切众生作大桥梁令法久住<a href=\"/remen/gongyang.html\" class=\"keylink\" target=\"_blank\">供养</a>法师。尔时兔王即为群兔。而说偈言</p><p>若有畜生类得闻诸佛名</p><p>永离三恶道不生八难处</p><p>若闻法奉行生处常值佛</p><p>信法无疑惑归依贤圣僧</p><p>随顺诸戒行如是疾得佛</p><p>必至大<a href=\"/remen/niepan.html\" class=\"keylink\" target=\"_blank\">涅盘</a>常受无上乐</p><p>尔时兔王说此偈已。告诸兔言。我今以身欲供养法。汝等宜当各各<a href=\"/remen/suixi.html\" class=\"keylink\" target=\"_blank\">随喜</a>。所以者何。我从多劫丧身无数。三毒所使为鸟兽形。唐生唐死未曾为法。吾今欲为无上法故弃舍身命供养法师。时山树神即积香薪以火然之。兔王母子。围繞仙人足满七匝白言。大师。我今为法供养尊者。仙人告言。汝是畜生。虽有慈心何缘能办。兔白仙人。我自以身供养仁者。为法久住令诸众生得<a href=\"/remen/154932.html\" class=\"keylink\" target=\"_blank\">饶益</a>故。作此语已即语其子。汝可随意求觅水草。系心思惟<a href=\"/remen/zhengnian.html\" class=\"keylink\" target=\"_blank\">正念</a><a href=\"/remen/sanbao.html\" class=\"keylink\" target=\"_blank\">三宝</a>。尔时兔子闻母所说。跪白母言。如尊所说无上大法欲供养者。我亦愿乐。作此语已。自投火中母随后入。当于菩萨舍身之时天地大动。乃至<a href=\"/remen/sejie.html\" class=\"keylink\" target=\"_blank\">色界</a>及以诸天。皆雨天华持用供养。肉熟之后。时山树神白仙人言。兔王母子为供养故投身火中。今肉已熟汝可食之。时彼仙人闻树神语。悲不能言。以所诵经书置树叶。又说偈曰</p><p>宁当然身破眼目不忍行杀食众生</p><p>诸佛所说慈悲经彼经中说行慈者</p><p>宁破骨髓出头脑不忍啖肉食众生</p><p>如佛所说食肉者此人行慈不满足</p><p>常受短命多病身迷没生死不成佛</p><p>时彼仙人说此偈已。因发誓言。愿我世世不起杀想恒不啖肉。入白光明慈三昧。乃至成佛制断肉戒。作此语已。自投火坑与兔并命。是时天地六种震动。天神力故树放光明。金色晃曜照千国土。时彼国中诸人民等。见金色光从山树出。寻光来至。既见仙人及以二兔死在火中。见所说偈并得<a href=\"/fojing/\" class=\"keylink\" target=\"_blank\">佛经</a>。持还上王。王闻此法传告共宣。令闻此者皆发无上正真道心</p><p>佛告式干。汝今当知。尔时白兔王者。今现我身释迦文尼佛是。时兔儿者今罗睺罗是。时诵经仙人者。今此众中婆罗门子弥勒菩萨摩诃萨是。我涅盘后五十六亿万岁。当于穰佉转轮圣王国土华林园中金刚座处龙华<a href=\"/remen/puti.html\" class=\"keylink\" target=\"_blank\">菩提</a>树下。得成佛道。转妙法轮。时五百群兔者。今摩诃<a href=\"/remen/jiaye.html\" class=\"keylink\" target=\"_blank\">迦叶</a>等五百比丘是。时二百五十山树神者。<a href=\"/remen/sheli.html\" class=\"keylink\" target=\"_blank\">舍利</a>弗目犍连等二百五十比丘是。时千国王。跋陀婆罗等千菩萨是。彼王国土诸人民等得闻经者。从我出世乃至楼至。于其中间受法<a href=\"/remen/dizi.html\" class=\"keylink\" target=\"_blank\">弟子</a>得道者是</p><p>佛告式干。菩萨求法勤苦历劫不惜身命。虽复从报受畜生身。常能为法不惜躯命。投于火坑以身供养。便得超越九百万亿劫生死之罪。于是得在恒河沙等无量诸佛先。先弥勒前得成佛道。汝等云何不勤为法。佛说是语时。式干等五百梵志求佛<a href=\"/remen/chujia.html\" class=\"keylink\" target=\"_blank\">出家</a>。佛言善来。须发自落即成<a href=\"/remen/shamen.html\" class=\"keylink\" target=\"_blank\">沙门</a>。佛为<a href=\"/remen/shuofa.html\" class=\"keylink\" target=\"_blank\">说法</a>。豁然意解成阿罗汉。八万诸天亦发阿耨多罗三藐三菩提心。时会大众闻佛所说。各各称赞菩萨所行。舍利弗白佛言。时彼仙人投火坑已为生何处。佛告舍利弗。时彼仙人投火坑已生于梵世。普为一切说大梵法。乃至成佛转大梵轮。所说经典亦名慈三昧光大悲海云。所制波罗提木叉。不行慈者名犯禁人。其食肉者犯于重禁。后身生处常饮热铜。至彼仙人得作佛时。如弥勒菩萨下生经说。尊者阿难。闻佛所说即从坐起。偏袒右肩右膝着地。合掌向佛叉手长跪。而白佛言。世尊。弥勒成佛所说戒法。乃以慈心制不食肉。为犯重禁。甚奇甚特。时会大众异口同音皆共称赞。彼国众生不食肉戒。愿生彼国。世尊悉记当得<a href=\"/remen/wangsheng.html\" class=\"keylink\" target=\"_blank\">往生</a>。尊者阿难。复白佛言。当何名此经。云何受持之。佛告阿难。此法之要。名白兔王菩萨不惜身命为无上道。亦名一切智光明仙人慈心因缘不食肉经。如是受持。尊者阿难及诸比丘。闻佛所说欢喜奉行</p><p>一切智光明仙人慈心因缘不食肉经</p></div>"
}]