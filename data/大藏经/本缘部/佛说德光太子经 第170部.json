[{
    "title": "佛说德光太子经 第170部",
    "author": "竺法护 译",
    "html": "<div class=\"B1_text\"><p>佛说德光太子经</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛在王舍城灵鸟顶山。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十菩萨五百人俱。尔时贤者赖咤和罗。止顿舍卫国尽夏三月。更新具衣钵着其被服。与百新学比丘俱。所作已办共游诸国。往诣王舍大城灵鸟顶山。于是贤者赖咤和罗行到佛所。稽首佛足却住一面。赖咤和罗问<a href=\"/remen/shizun.html\" class=\"keylink\" target=\"_blank\">世尊</a>言。菩萨大士奉行何等。得一切奇特<a href=\"/remen/gongde.html\" class=\"keylink\" target=\"_blank\">功德</a>之法。致无动畏之慧超异之智。发遣辩才光明彻照。入一切智教授<a href=\"/remen/zhongsheng.html\" class=\"keylink\" target=\"_blank\">众生</a>。令得<a href=\"/remen/jietuo.html\" class=\"keylink\" target=\"_blank\">解脱</a>断于狐疑。以善权方便示一切智。言行相应所问诸佛常以巧便得诸佛意。一切所闻法皆能<a href=\"/remen/shouchi.html\" class=\"keylink\" target=\"_blank\">受持</a>疾逮一切智。尔时贤者赖咤和罗以偈赞叹。问佛而说颂曰</p><p>云何菩萨满所行何谓所作而审谛</p><p>具足智能功德愿今人中尊解说是</p><p>紫磨金色妙身体为人中尊积上德</p><p>救济拥护于众生愿佛解说无上行</p><p>为如何得无尽智无量总持上觉道</p><p>云何致得平等行解决众人之狐疑</p><p>无数亿劫乐<a href=\"/remen/shengsi.html\" class=\"keylink\" target=\"_blank\">生死</a>其意终不有秽厌</p><p>己见无数勤苦人善权教授令开解</p><p>净其佛国眷属具光明<a href=\"/remen/shouming.html\" class=\"keylink\" target=\"_blank\">寿命</a>众亦尔</p><p>一切所云为寂寞唯愿世尊说上行</p><p>降魔官属断诸见脱于爱欲度想行</p><p>云何讲说经法义愿佛解说诸实行</p><p>端正殊好辩才足为众人说柔软音</p><p>饱满<a href=\"/remen/shijian.html\" class=\"keylink\" target=\"_blank\">世间</a>如时雨愿佛解说诸觉行</p><p>所说微妙如羯随梵声无疑明慧音</p><p>众会渴仰于经法便以<a href=\"/remen/ganlu.html\" class=\"keylink\" target=\"_blank\">甘露</a>饱一切</p><p>若有欲学尊佛道当勤<a href=\"/remen/jingjin.html\" class=\"keylink\" target=\"_blank\">精进</a>志法行</p><p>如来所讲悉平等唯愿法王以时说</p><p>我欲听说正真道佛天中天知我意</p><p>今我不敢扰世尊唯愿善说无上行</p><p>佛告赖咤和罗。善哉善哉。乃问如来如此之义。多所哀念多所安隐。愍伤诸天及世间人。乃为当来诸菩萨施令得护行。赖咤和罗。谛听善思念之。当为汝说。赖咤和罗言。唯然世尊。愿乐欲闻。佛言。赖咤和罗。菩萨有四事法得清净行。何等为四一者行平等心而无谀谄。二者等心于一切。三者解了空行。四者如口所言身行亦尔。是为四事法。菩萨疾得清净行</p><p>佛告赖咤和罗。菩萨复有四事法得安隐劝进。何等为四。一者得总持。二者得善知识。三者得法忍。四者于戒清净所行平等。是为四事法</p><p>佛告赖咤和罗。菩萨复有四事法入于尘劳劝悦生死法。何等为四。一者菩萨示现<a href=\"/remen/foshen.html\" class=\"keylink\" target=\"_blank\">佛身</a>入于生死。劝诸起灭者令得喜悦法。二者为说柔顺之法。三者所有无所爱惜。四者得不起法忍。是为四事法</p><p>佛告赖咤和罗。菩萨复有四事法无所爱着。何等为四。一者菩萨不当着家居舍宅。二者<a href=\"/remen/chujia.html\" class=\"keylink\" target=\"_blank\">出家</a>菩萨不当贪财利。三者菩萨不求诸功德报。四者菩萨不当惜身命。是为四事法</p><p>佛告赖咤和罗。菩萨复有四事法于法无厌足。何等为四。一者于戒无所缺减。二者习闲居野处。三者奉四贤圣之行。四者得博闻。是为四事法</p><p>佛告赖咤和罗。菩萨有四事法而得无念普有所入。何等为四。一者令生善处常值佛世。二者听受尊长教而无谀谄。三者乐受教命其心不着财利。四者得辩才入深法要。是为四事法</p><p>佛告赖咤和罗。菩萨有四事法得清净行。何等为四。一者为菩萨行无伤害意于人。二者弃捐谀谄邪伪之行乐在闲居。三者一切所有施而不惜不望其报。四者昼夜常志求法见<a href=\"/remen/shuofa.html\" class=\"keylink\" target=\"_blank\">说法</a>者不求其短。是为四事法。菩萨摩诃萨得清净行。佛尔时说偈言</p><p>其心不着尘垢法即便无有恶瑕秽</p><p>志意不厌教论法则能令致无上道</p><p>虽遇不贤常一心普入邪行恶道本</p><p>出家学道无所惜在于山间欲解脱</p><p>闲居寂寞无所起其心不着财利色</p><p>捐弃躯体不惜命行如师子无所畏</p><p>心得欢悦知厌足譬如飞鸟无所畏</p><p>一切世间无有常志求佛道大慧行</p><p>常乐独处譬如犀无有恐畏如师子</p><p>心不怖懅无粗志若得<a href=\"/remen/gongyang.html\" class=\"keylink\" target=\"_blank\">供养</a>无增损</p><p>捐去邪语及恶见智了大行志解道</p><p>我为世间一切护意为善权无放逸</p><p>意善持戒为众道心不乱着诸恩爱</p><p>谨顺正行如救火常求世尊上妙行</p><p>已脱于空无有想种种具足审寂寞</p><p>所住静然智能明得甘露味常欢悦</p><p>假使得佛觉道意常为清净无疑难</p><p>总持辩才一其心忍一切苦不想报</p><p>若有菩萨闻是行欲求佛道当<a href=\"/remen/huanxi.html\" class=\"keylink\" target=\"_blank\">欢喜</a></p><p>常志精进离<a href=\"/remen/xiedai.html\" class=\"keylink\" target=\"_blank\">懈怠</a>了秽无知意不害</p><p>佛告赖咤和罗。菩萨有四事法自堕落。何等为四。一者菩萨憍慢而不恭敬为自堕落。二者菩萨作无反复习于谀谄为自堕落。三者菩萨求供养贪利为自堕落。四者菩萨佞谄邪行求于供养为自堕落。是为四事法菩萨为自堕落</p><p>佛告赖咤和罗。菩萨有四事法堕邪堑。何等为四。一者懈怠为堕堑法。二者无净信。三者起想。四者见得供养者有嫉妒心。是为菩萨四事堕邪堑法</p><p>佛告赖咤和罗。菩萨不当习四事法。何等为四。一者菩萨不当与诸邪见人相习。二者菩萨不当与诽谤<a href=\"/remen/zhengfa.html\" class=\"keylink\" target=\"_blank\">正法</a>之人相习行。三者菩萨不当与恶知识相习。四者菩萨不当与贪衣食人相习。是为四事法</p><p>佛告赖咤和罗。菩萨有四事法得苦痛之罪。何等为四。一者以智能自贡高怀憎嫉意。二者心不欢悦无清净行。三者不能忍辱但欲贪他人财物。四者谓有我人着法。是为四事法菩萨得苦痛之罪</p><p>佛告赖咤和罗。菩萨复有四事自缚。何等为四。一者菩萨喜轻慢于人是为自缚。二者菩萨行世间巧便起贾作治生想是为自缚。三者菩萨意不受法慧为放逸行是为自缚。四者菩萨缚意住种姓是为自缚。是为四事佛告赖咤和罗。后当来世学<a href=\"/remen/pusadao.html\" class=\"keylink\" target=\"_blank\">菩萨道</a>者。当有是诸瑕秽无行人。当供养诸无<a href=\"/remen/xingzhe.html\" class=\"keylink\" target=\"_blank\">行者</a>谀谄人。当供养诸谀谄者。有无智人当供养诸无智者。贪求衣食无有直心。嫉妒种姓谀谄怀邪无质朴心。欺诸尊长及诸家室。用供养故。还相诽谤意贪财利。入诸郡国不念说法。以开解人亦为善权。于众人无智能意自以为智。见他人智能为善师。便轻慢之。设有无行者为破坏之器。还相求长短舍精进行。为无智懈怠。不多念智能还相坏法。别离众会共结怨害转共诤斗。谓他无行我承法教。不奉禁戒不欲闻法不行精进。生于贫窭之中在穷厄之家。行作<a href=\"/remen/shamen.html\" class=\"keylink\" target=\"_blank\">沙门</a>但忧求财利。其所在处不能得安。何况乱志。一心虽行佛功德续贪着家室之利。自谓我为沙门也。佛言。我不谓是辈之人为行菩萨法。如是等人百千劫中不能得柔顺法忍。何况欲得佛慧正觉之行。佛言。赖咤和罗。我不但谓是辈之人堕三道堑。亦复当堕八恶之处。何等为八。一者生在边地。二者堕贫穷家。三者所生之处面目丑恶。四者生于邪恶反善之家。五者生与恶知识会。六者多疾病。七者所生处寿命短。八者横死。是为菩萨八恶事堕于邪堑。所以者何。赖咤和罗。我不以口言作愿以为菩萨。不以伪乱之人为清净行。不以谀谄为菩萨行。不以贪着衣食为供养佛。不谓贡高者为清净智能。不以自见慧行为断疑垢。我不谓嫉妒者有清净意。不谓多贪求者而得总持。不谓不见诚谛之德而有罣碍当得生善处。不谓贪种姓着色者当得清净身。我不谓想行者当得佛定意。我不谓非至诚行者当得清净也。我不谓憍慢者当得清洁意。我不谓非知厌足者当好法也。我不谓贪身命者为志求法。佛言。赖咤和罗。我不怨责外六师也。责此辈愚人剧于外六师。所以者何。所言各异所行不同。为欺诸天及世间人。佛于是说偈言</p><p>无智愦乱为放逸轻慢无敬多贪求</p><p>与尘垢会起欲想是辈之人去道远</p><p>贪求供养懈怠增以无精进失净信</p><p>便坏净行亡正戒犯禁法者失善道</p><p>生于贫家作沙门在穷厄中求供养</p><p>譬如有人穷无物从他债望求财产</p><p>贪供养故在闲居在于彼住欲自达</p><p>得<a href=\"/remen/shentong.html\" class=\"keylink\" target=\"_blank\">神通</a>智辩才具弃捐家室受所有</p><p>不见道住随乱行生于贫穷卑贱家</p><p>在丑恶中无力势堕于贡高愚痴地</p><p>作卑贱者无名德意贪财利为放逸</p><p>后即生于大恶处亿劫之中无善迹</p><p>假使于道无贪利诸<a href=\"/remen/tianren.html\" class=\"keylink\" target=\"_blank\">天人</a>民悉得佛</p><p>随蓝之风不动人用供养故不自成</p><p>无有功德仰于人无精进意失善行</p><p>为坏乱教不承法不能逮得慧道意</p><p>以至诚利致<a href=\"/remen/fofa.html\" class=\"keylink\" target=\"_blank\">佛法</a>终不失行如道意</p><p>志愿甚坚常清净所奉如应则为道</p><p>我求佛故无所惜及施身命索经法</p><p>是辈舍法不精进以于道法失句义</p><p>有大灯明无能见我本求索善义说</p><p>适闻所教即奉行断绝一切诸爱欲</p><p>已闻种种佛法教不能究竟一法句</p><p>非法行者何得道譬如示盲之道径</p><p>佛告赖咤和罗。乃往过去无央数劫。长远不可计无量不可思议。尔时有佛。号吉义如来无所着等正觉。在世间教授。佛天中天。时有国王名頞真无。佛言。赖咤和罗。其頞真无国王典主阎浮利天下。广长六十四万里。时阎浮利有二万大城有亿千家。其頞真无王有大城名宝照明。王所治处。其城长四百八十里。广二百八十里。以七宝为城。南北出有八道。所作审谛具足。尔时人寿十亿那术岁</p><p>佛告赖咤和罗。其王頞真无有子名曰德光。端正殊好威神妙绝。初始生时自然有千藏出皆有七宝。一一藏中自然有诸国王宝。其七宝高八丈。德光适生一切阎浮利人皆大欢喜。拘闭牢狱皆得解脱。其德光太子适生七日之中。无智不博道俗悉具。佛语赖咤和罗。于时净居诸天。中夜时来到德光太子所语之言。太子。不当为放逸之行。于是德光太子从是已来具足万岁之中。初不睡眠亦不调戏。初不歌舞未曾作乐。亦不行来不出游观。未曾贪身亦不念歌舞伎乐。不贪财利不念家居。不着郡国亦无所求。一切所有无所爱惜。如立一心常在独处。以寂诸难得意少有。无生不死者。身命不可保不相敬重。天下恩爱会当别离。无有作导师者。乱法犯罪忧怖恐惧。凡夫之土不知厌足。以愚痴力常喜诤斗。我今者为堕无行之中。我欲默然无为。彼时太子独处闲居无放逸意。远诸爱欲为等心行。佛语赖咤和罗。时王頞真无他域之中。有一大城名乐施财。为德光太子造南北行有八重。八百交道。以七宝为城。其城七重以七宝为帐。皆以白珠而璎珞之。一切诸栏楯间有八万宝柱。一切诸宝柱各有六万宝绳互相交系。一切诸宝绳。各有千四百亿带系。若有风吹展转相揩。出百千伎乐之音声。一切诸栏楯前各有五百釆女。善鼓音乐皆工歌舞。得第一伎所作具足。能欢悦一切天下诸国人王。以是供给德光太子。王告诸釆女曰汝等舍诸<a href=\"/remen/yinyuan1.html\" class=\"keylink\" target=\"_blank\">因缘</a>昼夜作诸伎乐以乐太子。令可其意无得使见不善之事。一切栏楯边置诸施具。饥者与饭。渴者与浆欲得车马者与之。欲得衣服华香坐具舍宅灯火。随其所求供养。具金银明月珠琉璃水精象马。一切诸七宝璎珞以给天下。其城中央。为德光太子作七宝宫殿八重交露。彼一讲堂上有四亿床座以给太子。城中有园观生花树宝树。其树常生悉遍覆盖。佛语赖咤和罗。其园观中央有七宝浴池。以四宝金银水精琉璃为栏楯。中有八百师子之头。其水由中入浴池。其浴池中复有八百师子头。池水从中流出。池中常生四种花。青莲花红莲花白莲花黄莲花。周匝有宝树其树皆有花实。其浴池边复有八百庄饰宝树。一切诸宝树间各复有十二宝树。各以八十八宝缕转相连结。风起吹树转相敲。概出百千种音声。诸浴池上皆有七宝交露帐。德光太子在其中浴。其讲堂上有四十亿七宝床座。各敷五百坐具。其中央敷一大七宝座。敷八十亿妙衣以为坐具。座高五丈六尺。德光太子在其上坐。一切诸床座下各有香炉。昼夜三反火烧蜜香。布诸好花以宝覆盖垂金色莲花。殿上有明月珠帐垂八万明月珠。出其光明普有所照。一切诸树上皆悬诸幡盖。一切诸园观中各有九万朋月珠。其一珠光明照四十里普遍佛国。佛语赖咤和罗。其园观中有鹦鹉鸬鹚拘耆孔雀。雁鸟鸳鸯鸠那罗鸟鹖鹎鸟诸耆域鸟。皆共悲鸣有种种音声。以乐德光太子。常作五百味供具。尔时一切房室中有五百童男。限年十六以上二十已还皆悉童男。都于诸国采择得是诸童男。将入彼城皆悉巧黠无所不能。皆知天下诸所作为。复将八十亿童女在其城中。端正姝好年十六已上限至二十。皆工歌舞。能令男子欢悦。其所语柔软工谈言语常如应时。不长亦不短。不肥亦不瘦。不白亦不黑。口出优钵花香。身出栴檀香。皆如天上玉女悉共同心。皆悉园繞德光太子鼓乐弦歌。于是德光太子心念言。我今自然得大怨家。众乱我清白之法。我今当作无所惜之行。于是太子愁忧不乐。譬如有人所见拘系心无所乐。德光太子亦如是也。见诸釆女伎乐意无放逸。亦不以为奇特。亦不贪其城郭。亦不着车乘。彼具足于千岁中未曾爱色。想亦不想。声香味细滑皆除诸想。常专志一心念言。此为是我怨家之众。我何持出是怨家中去。而得解脱为无放逸行。尔时诸釆女白王頞真无。太子。不听歌舞愁忧不乐。佛语赖咤和罗。时王頞真无与八万小王俱。往诣德光太子所。悲泣泪出愁忧不乐感绝躃地。侍者即共扶持王令起住。为太子说偈言</p><p>愿子且观我诸宝子初生时自然出</p><p>谁娆汝者今语我吾当重罪诛罚之</p><p>今且观是如天上我从子意之所欲</p><p>今者太子有何乏我能随意令子得</p><p>视是诸欲净好目诸釆女俱鼓乐声</p><p>与共娱乐除其忧悉工鼓音常喜笑</p><p>汝当听是好音声所鼓伎乐相和悲</p><p>今正是意娱乐时其池水中有莲华</p><p>园观中有华叶实种种妙好无乱秽</p><p>观是第一<a href=\"/remen/zizai.html\" class=\"keylink\" target=\"_blank\">自在</a>智可以喜乐一哀我</p><p>入池中洒自恣乐中有莲华青黄白</p><p>种种红花光觉人今子观是何不乐</p><p>鸬鹚鹦鹉拘耆鹤拘那耆匐哀鸾声</p><p>诸香白花譬如雪孰闻是音不欢悦</p><p>明月讲堂平等力黄金琉璃为栏楯</p><p>诸所珍宝最妙好诸树音声出那术</p><p>栏楯边施用汝故众千釆女鼓吹音</p><p>亦闻玉女歌乐声子意何念而不悦</p><p>今太子等美姝好可以娱乐听我言</p><p>父母住此目泪出子岂无哀愍我等</p><p>尔时德光太子。以偈答王言</p><p>彼持功德者离诸恶见言</p><p>我以厌苦乐不贪无利欲</p><p>皆见于五道生死诸人民</p><p>今当说解脱父王听我言</p><p>无有触娆我今吾当何说</p><p>我不贪于欲云何乐歌舞</p><p>一切诸爱欲我视如怨家</p><p>尘劳诸贪爱随人着五道</p><p>是诸釆女辈无觉痴乐之</p><p>为是诸魔事随人大系缚</p><p>诸圣贤道士常不赞叹是</p><p>习此爱欲者为种因缘根</p><p>是釆女身体皮革如裹连</p><p>筋骨相搘拄如幻无正利</p><p>譬若如画瓶中盛满不净</p><p>譬如在冢间云何当乐此</p><p>所鼓音乐声无有亦无受</p><p>一切乐无谛了此为不惑</p><p>若习于想念便即失一心</p><p>随尘劳音者譬如痴老人</p><p>一切诸有树或有炽盛时</p><p>亦不可常得或有无乐时</p><p>其果无有常亦不常着树</p><p>我以了如是岂当戏短命</p><p>父母不可保及兄弟妻妇</p><p>亲里亦如是<a href=\"/remen/linzhong.html\" class=\"keylink\" target=\"_blank\">临终</a>不自在</p><p>一切诸所有如草上之露</p><p>不当纵其心自恣为放逸</p><p>是意不可满譬若如大海</p><p>恩爱甚广大已得复重索</p><p>众人贪欲故各各而懈废</p><p>无能缺减者譬如须弥山</p><p>人以意为本身命过去疾</p><p>譬如河水流适合便复别</p><p>尽坏不久立譬若如电现</p><p>贪着<a href=\"/remen/sanjie.html\" class=\"keylink\" target=\"_blank\">三界</a>欲则为无智黠</p><p>诸天来语我无得为放逸</p><p>为菩萨行者不贪诸所有</p><p>愿欲得佛道哀念众人民</p><p>非以淫欲行可以致佛道</p><p>其有受贪欲为心意作奴</p><p>便为自坏败不得立功德</p><p>我终不受欲亦无起瞋恚</p><p>如鸟堕罗网云何得自在</p><p>现于恶思想为还自缚身</p><p>意不得自在为无利空聚</p><p>贪是恐惧身譬如毒树花</p><p>何所是人尊谓度駃水者</p><p>观视诸人民流堕恶道者</p><p>为诤空无句兴起诸邪见</p><p>王当知我意欲度脱此辈</p><p>不贪积慢法疾得度无极</p><p>觉诸睡卧者疗治于疾疫</p><p>为除去忧患令立欢悦迹</p><p>欲脱三千世缚着音响者</p><p>为说善经义饱满久贫穷</p><p>调诸不成者拔出于恶道</p><p>施盲得眼目令聋者得听</p><p>为造解脱灯立智能神通</p><p>令诸三界人得三忍平等</p><p>为作慈哀雨度诸云雾岸</p><p>为一切众人现其光明焰</p><p>便持善觉意令脱得荫凉</p><p>为雨诸医药皆令得安隐</p><p>念是已父王即便坐一心</p><p>吾于一切欲无复志愿求</p><p>但欲索佛道用哀众人故</p><p>于诸有贪欲无复有志愿</p><p>孰有智黠人乐在于是中</p><p>云何犯<a href=\"/foxue/changshi/153461.html\" class=\"keylink\" target=\"_blank\">禁忌</a>令人意迷乱</p><p>若因贪爱色为堕大恶道</p><p>孰行佛道者当复为放逸</p><p>人皆随水流我当今逆流</p><p>不可以言说而致得佛道</p><p>当放慈哀光照于一切人</p><p>我不贪爱欲不缚着财物</p><p>我今愿父王不如与众还</p><p>我欲弃众会及一切郡国</p><p>人多求可意从是致疾病</p><p>制意不放逸胜得亿郡国</p><p>不可在爱欲而致得佛道</p><p>若欲得无上安隐快乐句</p><p>当诣大山中在树下而坐</p><p>习在于闲居可得尊觉道</p><p>佛告赖咤和罗。尔时德光太子于讲堂上。与诸放逸者俱其心秽厌之时。太子作三品行。何等为三。一者住立。二者经行。三者<a href=\"/remen/zuochan.html\" class=\"keylink\" target=\"_blank\">坐禅</a>。弃损睡卧具足上行已得八住。时太子夜半闻<a href=\"/remen/xukong.html\" class=\"keylink\" target=\"_blank\">虚空</a>中声。净居诸天嗟叹佛功德广普具足及叹法众。德光太子闻已衣毛为竖。即而堕泪愁忧不乐。叉手以偈问诸天言</p><p>我在厄难中诸天愿哀我</p><p>今且住听言我欲有所问</p><p>行在虚空中为叹谁功德</p><p>我闻其音声其心为悲喜</p><p>佛告赖咤和罗。尔时诸天为王太子德光。说偈言</p><p>今世间有佛太子不闻耶</p><p><a href=\"/remen/fohao.html\" class=\"keylink\" target=\"_blank\">佛号</a>曰吉义救济兼拥护</p><p>奉行诸善本开化尊功德</p><p>众僧以学问有亿那术千</p><p>德光太子。以偈问诸天言</p><p>我傥见世尊云何知是佛</p><p>愿说慈功德欲知于正觉</p><p>假使往见佛当问道如何</p><p>菩萨行何法得为一切护</p><p>于是诸天。为德光太子。说偈言</p><p>颠发软妙好英殊如右旋</p><p>其顶相威神好譬如山巅</p><p>眉间相光明威曜若日出</p><p>生妙如右旋色好白如雪</p><p>觉意为清净目为绀青色</p><p>人中尊天子颜色端正好</p><p>面目常和悦放亿无量光</p><p>普遍三千国消灭诸恶道</p><p>佛口中牙齿悉平等清净</p><p>鲜洁如拘文明如好树光</p><p>无乱两二十合为是四十</p><p>口中舌妙好还自覆其面</p><p>口所说妙言令人意欢悦</p><p>常无诸谀谄<a href=\"/remen/fanyin.html\" class=\"keylink\" target=\"_blank\">梵音</a>甚清净</p><p>佛之所讲说胜百千音乐</p><p>除寂诸狐疑令人得利悦</p><p>种种德无乏善权决道义</p><p>已解黠法花为百千璎珞</p><p>其地之音声为出天伎乐</p><p>譬如天音响佛语亦如是</p><p>真陀罗鹖鹎拘耆及鸳鸯</p><p>雁鹤及鸬鹚鸠那罗问言</p><p>其音为如梵柔软甚和悦</p><p>无谄无有短觉了一切义</p><p>英儒而悬绝可诸智者意</p><p>清净离诽谤无有诸想愿</p><p>善施行德义不闻作瑕秽</p><p>彼法行正觉言功德如是</p><p>世尊之身体皆有种种色</p><p>手臂长出膝七合皆为满</p><p>其指纤长好有若干妙绝</p><p>紫磨金色体心如明月珠</p><p>着身毛软好上向如右旋</p><p>齐圆如隆起马藏寂不现</p><p>足下安平趾其下有相轮</p><p>佛膝中政好平等种种色</p><p>经行如龙王为如师子步</p><p>行时默低头诸根悉清净</p><p>若人散花者变成为花盖</p><p>有增无减时是为佛正法</p><p>若得利无利勤苦与安乐</p><p>嗟叹及诽谤其心无增减</p><p>譬若如莲花不着于泥水</p><p>正师子如是无有与等者</p><p>佛告赖咤和罗。尔时国王太子德光闻嗟叹佛功德及法比丘僧。踊跃欢喜。譬如贫穷饥冻之人得伏匿宝藏其人欢喜。譬如盲人得眼目。若如牢狱系囚得解脱其人欢喜。王太子德光。闻嗟叹佛功德及法比丘僧。欣喜如是。于是国王太子德光念言。如今闻佛威神证明经法。众僧具足尊行无缺。在于生死为反邪行。凡夫之士多无反复。贪身自见非是正行。为居家多瑕秽。习着欲者当堕苦痛。放逸行者智士所离。愚痴为暗瞑。当于其中为作平等灯明。人意难调。名色甚深六入无厌。不断诸习当遇苦毒。痛痒不安恩爱为根档杻械诸受难舍。与有共合长为怨会。生死难断为人多众事愦闹。疾迷乱身不坚固。会当归死乐少忧多佛法为第一安。不可以尘劳之行贪欲放逸之心而得立功<a href=\"/remen/dexing.html\" class=\"keylink\" target=\"_blank\">德行</a>。今我在愚痴之中不得一心定意。不可以乐生死意。与恶人会严治善道。何况乃欲得无上正真道。我宁可从高楼上东向自投。莫使我诸家眷属于门中作罣碍。使吾不得出也</p><p>佛告赖咤和罗。尔时国王太子德光向彼吉义如来无所着等正觉。自投口说是言。假使世尊有一切智能悉普见者。今天中天当念救我。于是吉义如来无所着等正觉。申右臂放手光明照德光太子。其光明中有自然百千叶莲花大如车轮。其莲花出亿百千光明皆普彻照。于是德光太子即住此莲花上。欲往诣吉义如来无所着等正觉所。遥叉手作礼三反自归。尔时吉义如来回光还照。于是太子寻光去至佛所。稽首佛足。见世尊诸根寂定。尔时德光太子以偈赞吉义如来。而说颂曰</p><p>吾不久睹医王名今者辄得见于佛</p><p>云何立在瑕秽行皆能致得一切法</p><p>我向者夜中半时从诸天闻佛无想</p><p>适闻愁忧无复乐何所是人无放逸</p><p>其失道者示正路诸无眼目得等视</p><p>今愿为我现大道慈哀疗疾使信净</p><p>令众贫穷得富乐拘闭牢狱得解脱</p><p>断吾狐疑除诸结唯愿解说其道行</p><p>为吾现正离外道于暗瞑中作灯明</p><p>为诸伤害除垢秽愿大医王断吾疑</p><p>愿度脱我生死道断绝去吾诸所爱</p><p>令得<a href=\"/remen/chaodu.html\" class=\"keylink\" target=\"_blank\">超度</a>愁忧海及以八道入大乘</p><p>今寿命短法命尽多有妨废功德行</p><p>无福之人不如愿今吾适开愿解疑</p><p>今闻导师唯决要云何菩萨为放逸</p><p>能奉行佛尊妙道度脱人民生死恼</p><p>佛告赖咤和罗。尔时吉义如来知德光太子心所念。方广为解说诸菩萨行。德光太子闻彼佛所说。即得无尽总持门。逮五神通即踊在虚空化作妙花。以散吉义如来上。尔时頞真无王。明旦闻太子宫中婇女啼泣声面。即为变便往到太子宫中。问何故啼泣。诸釆女答言。德光太子不现不知所在。于是王頞真无闻太子不现即便躃地。与数千众俱而举声啼泣。尔时城神来到其舍。告王頞真无言。大王无得啼泣愁忧。太子东去往见吉义如来。稽首作礼跪拜承事。王頞真无闻神语声。与诸眷属大臣。及太子后宫婇女。及八十四亿那术百千人。东出往诣吉义如来所。稽首佛足却住一面。佛语赖咤和罗。尔时吉义如来知国王頞真无意。即为如应说法。令一切众皆得不退转无上正真道。于是王太子德光白吉义佛。愿佛受我清净饭食请施。佛即默然受之。德光太子语父母及诸眷属。今愿仁者。劝助城郭庄饰璎珞以奉如来。不当有贪心有所惜也。应时皆同心劝助放心<a href=\"/remen/bushi.html\" class=\"keylink\" target=\"_blank\">布施</a>。于是王太子德光及眷属共奉吉义如来庄饰璎珞宫殿城郭心无遗惜。日作五百种味以供养佛及比丘僧。为一切比丘以赤旃檀香及七宝为房室。以摩尼为经行处。于上作珍宝交露帐幔。南北各有花树行列。边有浴池中生优钵花。其边际清净无垢。其花有百千叶设百千座。一一比丘各有是具。尔时德光太子令诸比丘不忧衣服。亦不想他比丘独得衣被。彼于是亿岁中未曾睡卧。不念所爱不贪其身。供养于佛所念无异。尔时未曾有想念于欲亦无诤乱。心无所害不贪于国。一切无所爱惜。不贪身命内外无所着。于是闻佛所说法。皆悉受持不重问如来。初不沐浴亦不洗足。亦不以香涂身。不起疲厌之意。亦未曾坐。除其饮食左右。吉义如来般泥曰已后。即为造起赤旃檀塔寺。于百千岁供养。所可阇维如来处。以一切天下诸花诸香捣香杂香伎乐以为供养。起九十四亿塔。皆用七宝珍琦之物。以为帐幔覆盖其上。各以五百七宝盖供养诸塔。及百千伎乐一切阎浮利诸花宝树用供养塔。各然百千灯。一一所然油其价百千。及散一切香花。如是之比具足供养亿岁中。然后德光太子弃家学道作沙门。着三法衣常行分卫。初不豫世事亦不睡卧。了无衣食之心。具足四亿岁中常惠法施。未曾计有我。亦不疑他人。何况求供养。亦无生死语。为众说法不劝令生天上。学是行以。教授一切人及中宫眷属使为沙门。佛语赖咤和罗。尔时净居诸天心念言。德光太子教授一切人皆令作沙门。我等于是亦当作行供事<a href=\"/remen/sanbao.html\" class=\"keylink\" target=\"_blank\">三宝</a>。由是三宝得立而不断绝。其吉义如来般泥洹已后。其法住至于六十四亿岁。皆是德光比丘所拥护。其德光太子如是之比供养九十四亿那术百千佛</p><p>佛告赖咤和罗。汝知尔时国王頞真无不。答言不及。佛言。则无量寿如来是。汝知尔时德光太子不。答言不及。则吾身是也。尔时城神者。则无怒觉如来是。佛语赖咤和罗。用是故菩萨大士欲得无上正真道最正觉者。当学德光太子之行寂寞之教。捐舍恩爱。无放逸之行。我求无上正真道时。所行勤苦精进乃如是。是辈无行者贪着衣食愁思无懈。用供养故。自远佛法所学无益。污乱沙门坏菩萨法。恣其身口意妄造所愿舍其本行。贪衣被床卧具病瘦医药。无有惭愧之心。不乐政行学<a href=\"/remen/wuchang.html\" class=\"keylink\" target=\"_blank\">无常</a>之法。不奉尊教远离佛行。于道自弃意不乐解脱行。佛语赖咤和罗。以是故。闻此法已。当觉了之弃恶知识。莫与无行者相随。弃诸贪欲。佛尔时说偈言</p><p>学道贪利及饮食即为不乐十力行</p><p>弃捐于佛百德教用利供养堕他家</p><p>刚强弊恶无惭愧自放恣堕诸贪会</p><p>为起尘劳堕邪行便自说言我德行</p><p>身在闲居游于城利供养故作恣行</p><p>远于解脱空去地以故当弃离诸有</p><p>为不敬佛及正法远离众僧诸功德</p><p>弃捐善道堕三恶为失八百诸尊行</p><p>若有闻说是经者审净其意常精进</p><p>无数亿劫佛难值当用是故<a href=\"/remen/rufa.html\" class=\"keylink\" target=\"_blank\">如法</a>行</p><p>其说得佛大乘者常思念是功德句</p><p>念已审尔一心住当得无碍安隐道</p><p>常立贤圣习观德意念厌足自制心</p><p>汝等勿得捐善场当堕五道如痴人</p><p>习闲居止常精进住莫自轻勿易他</p><p>诃教己身寂其心我本奉亿<a href=\"/\" class=\"keylink\" target=\"_blank\">佛教</a>诫</p><p>不惜身命意质朴精进于法行恭敬</p><p>我故常说此言诲行是已后道不难</p><p>闻是若喜大乘者不能精进不乐听</p><p>其有智者乐此言后当弃恶及怨结</p><p>佛告赖咤和罗。若有菩萨行五度无极。不如学是经奉行顺教。彼之功德百倍不及学此经者。说此经时三十那术天及人。发无上正真道意。皆得立不退转地。七千比丘得无起忍漏尽意解。于是贤者赖咤和罗白佛言。是经名为何等。云何奉行。佛告赖咤和罗。是经名为离痴愿行清净。当学当持正士所乐。决菩萨行具足诸义。佛说如是。赖咤和罗诸天世间人民龙鬼神等。皆大欢喜。起前为佛作礼而去</p><p>佛说德光太子经</p></div>"
}]