[{
    "title": "仁王般若陀罗尼释 第996部",
    "author": "沙门不空 译",
    "html": "<div class=\"B1_text\"><p>仁王<a href=\"/remen/banruo.html\" class=\"keylink\" target=\"_blank\">般若</a>陀罗尼释</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>金刚手者。瑜伽经释云。手持金刚杵。表内心具大<a href=\"/remen/puti.html\" class=\"keylink\" target=\"_blank\">菩提</a>。外表摧伏诸<a href=\"/remen/fannao.html\" class=\"keylink\" target=\"_blank\">烦恼</a>。故名金刚手。又释云。不被三种魔破坏。<a href=\"/remen/putixin.html\" class=\"keylink\" target=\"_blank\">菩提心</a>自体坚固成金刚智。一切如来之所建立。能破断常二边。是故金刚智杵破邪见山。证金刚定常持于掌中。故名金刚手</p><p>云何菩提萨埵义。<a href=\"/remen/juewu.html\" class=\"keylink\" target=\"_blank\">觉悟</a>真实法。觉已住<a href=\"/remen/shengsi.html\" class=\"keylink\" target=\"_blank\">生死</a>。令觉悟一切有情。故名菩提萨埵。又云菩提者能觉义。萨埵者有情义。亦云心亦云勇健。摩贺者大义。萨埵者是勇健义。不怯弱。三大无数劫积集二种资粮。故名摩诃萨埵</p><p>云何金刚摩尼(唐云是宝)。金刚如前释。宝义有六。一者难得故。二者净无垢故。三者有大威德故。四者<a href=\"/remen/zhuangyan.html\" class=\"keylink\" target=\"_blank\">庄严</a><a href=\"/remen/shijian.html\" class=\"keylink\" target=\"_blank\">世间</a>故。五者殊胜无比故。六者不变易故。一难得者。如来出现于世间甚难逢遇故。二净无垢者。依教<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/zhengde.html\" class=\"keylink\" target=\"_blank\">证得</a>菩提净无垢故。三大威德者。具六<a href=\"/remen/shentong.html\" class=\"keylink\" target=\"_blank\">神通</a>变现<a href=\"/remen/zizai.html\" class=\"keylink\" target=\"_blank\">自在</a>名大威德故。四庄严世间者。以三种菩萨<a href=\"/remen/lvyi.html\" class=\"keylink\" target=\"_blank\">律仪</a>戒。严饰身心故。五殊胜无比者。证得无上菩提<a href=\"/remen/sanjie.html\" class=\"keylink\" target=\"_blank\">三界</a>特尊殊胜无比故。六无变易者。证得究竟无上菩提不变易故。金刚摩尼。显名<a href=\"/remen/xukong.html\" class=\"keylink\" target=\"_blank\">虚空</a>藏菩萨。是故此菩萨手捧金刚宝</p><p>金刚利者。般若波罗蜜金刚利剑。能断烦恼种。一切种金刚利者。显名文殊师利菩萨。是故此菩萨手持金刚剑</p><p>金刚药叉菩萨者。金刚义如前释。药叉者威猛义亦云尽义。十六金刚智普贤行中第十五智。名金刚尽智。以金刚药叉智牙。食啖一切烦恼随烦恼。尽无余</p><p>金刚铃者。表般若波罗蜜义。振铃警悟愚昧异生。一闻铃音。觉悟般若波罗蜜。显名摧一切魔怨菩萨。是故此菩萨手持金刚铃</p><p>金刚波罗蜜多菩萨者。金刚义如前释。波罗蜜多如先辈所释。到<a href=\"/remen/bian.html\" class=\"keylink\" target=\"_blank\">彼岸</a>义。今依声明论分句释。波蓝伊(上)多。波蓝彼岸义。伊(上)多此岸义。此菩萨由持金刚轮。毗卢遮那佛于上界<a href=\"/remen/chengfo.html\" class=\"keylink\" target=\"_blank\">成佛</a>已。此菩萨请如来转金刚乘法轮。由乘此法轮般若船。从此岸运载无量无边有情。至无住<a href=\"/remen/niepan.html\" class=\"keylink\" target=\"_blank\">涅槃</a>岸。显名才<a href=\"/remen/faxin.html\" class=\"keylink\" target=\"_blank\">发心</a>转法轮菩萨</p><p>娜莫啰怛那。怛啰夜耶。归命<a href=\"/remen/sanbao.html\" class=\"keylink\" target=\"_blank\">三宝</a>义。若持此经人。归命佛宝。即得五族金刚手菩萨。以无量眷属侍卫。加持其人。此菩萨尊贵菩提心。佛从菩提心生故。归命法宝。则得天帝释并眷属四天王天加护。何以故帝释在危难。般若加持现获利益。是故天帝释尊贵法宝。归命僧宝者。则得阿迦尼吒天王并五净居天并眷属。加护持经者。为五净居。菩萨僧并声闻僧众。常居彼天现法乐住。梵天等悉皆贵重</p><p>娜莫阿哩夜吠[口*路]者娜野怛他孽多夜啰诃谛三藐三没驮野。娜莫者归命义。亦云稽首亦云<a href=\"/remen/dl.html\" class=\"keylink\" target=\"_blank\">顶礼</a>。阿哩夜远恶义。此方会释云圣者。吠[口*路]者娜野。遍照义亦云大日。义如世间日。照一边不照一边照昼不照夜。照一世界不照余世界。但得名日不得名大日。毗卢遮那大日者。色身法身。普周法界及虚空界无边十方世界。普皆照曜。若人知此佛<a href=\"/remen/gongde.html\" class=\"keylink\" target=\"_blank\">功德</a>利。归命<a href=\"/remen/libai.html\" class=\"keylink\" target=\"_blank\">礼拜</a>。则得尽虚空遍法界一切诸佛菩萨诸贤圣八部悉共加持护念也</p><p>怛他孽多夜啰诃谛三藐三没驮野。如来应供正遍知义。先已释</p><p>娜莫阿哩野。已释</p><p>三满多跋捺啰野。三满多者是普义。跋捺啰者贤义。野字者声明中七例八转声中谓声也。下同。此菩萨说三密门普贤<a href=\"/remen/xingyuan.html\" class=\"keylink\" target=\"_blank\">行愿</a>。一切诸佛若不修三密门。不行普贤行。得成佛者无有是处。既成佛已于三密门普贤行休息者。亦无是处</p><p>冒地萨怛嚩野。菩萨义</p><p>摩贺萨怛嚩野。大菩萨义</p><p>摩贺迦噜抳迦野。大悲者。若归命圣普贤菩萨。则十方诸佛菩萨悉皆加护。一切诸佛菩萨。皆因修三密门行普贤行。得证圣果。是故尊贵</p><p>怛儞也(二合)他。古云即说所谓。已上文归命三宝毗卢遮那佛普贤菩萨</p><p>枳穰娜钵啰儞闭。显句释智灯义。密句释智无所得以为方便。无智无得即成般若波罗蜜智灯。能照一切<a href=\"/remen/fofa.html\" class=\"keylink\" target=\"_blank\">佛法</a></p><p>恶字此恶字梵本是婀字。为随文句便。作恶呼</p><p>乞叉(二合)野句势。显释无尽藏义。密句释婀字一字为种子。婀字者一切法本不生故。婀字是一切字之母。能生一切法。若能晓婀字门。瑜伽相应。则得佛法无尽藏。则悟一切法本不生。犹如虚空一相清净平等。即成无分别智也</p><p>钵啰(二合)底婆娜嚩底。显句释具辩才。密句释于此句中。取钵啰(二合)一字。为种子。钵啰字者般若波罗蜜无所得故。以无所得为方便。于后得智中悟一切法<a href=\"/remen/yinyuan1.html\" class=\"keylink\" target=\"_blank\">因缘</a>生诸法故由证一切法本不生故。获得无尽佛法藏。于后得智中得四无碍解。<a href=\"/remen/shuofa.html\" class=\"keylink\" target=\"_blank\">说法</a>自在</p><p>萨嚩没驮嚩[口*路]枳谛。显句释一切佛所观察义。密句释萨字一字为种子。萨字者一切法平等义。能缘所缘平等平等。能取所取无所得故。则证真如。当于法流无边诸佛观察护念</p><p>喻誐跛哩儞涩跛(二合)宁。显句释瑜伽圆成义。密句释喻字一字为种子。喻字者一切乘无所得。若瑜伽观智相应。证得圆成。于诸乘中教理行果。悉皆证得一真<a href=\"/remen/rufa.html\" class=\"keylink\" target=\"_blank\">如法</a>性</p><p>俨避(引)啰弩啰嚩誐(引)系。显句释甚深难测义。密句释俨字一字为种子。俨字者一切真如法无去无来犹证真如海。实相般若不可以言诠。唯佛境界<a href=\"/remen/zijue.html\" class=\"keylink\" target=\"_blank\">自觉</a>圣智证</p><p>底哩野(二合)特嚩跛哩儞涩跛宁。显句释三世<a href=\"/remen/yuanman.html\" class=\"keylink\" target=\"_blank\">圆满</a>成就义。密句释底哩野(三合梵字是一字也)以此一字为种子。底哩野者一切法真如平等<a href=\"/remen/zixing.html\" class=\"keylink\" target=\"_blank\">自性</a>成就。越恒河沙数。功德真如中。无过去未来现在妄分别不相应行蕴坚执惑乱有为之法</p><p>冒地质多散惹娜儞。显句释能生菩提心义。密句释冒字一字为种子。冒字者一切法无缚义。若知自身中菩提心。自性成就三世平等。犹若虚空离诸万像。则知一切有情心及诸<a href=\"/remen/foxin.html\" class=\"keylink\" target=\"_blank\">佛心</a>。如自心清净。则生大悲深生矜愍。则起种种方便。令一切有情至于究竟。离苦<a href=\"/remen/jietuo.html\" class=\"keylink\" target=\"_blank\">解脱</a>无解无缚</p><p>萨嚩毗晒迦毗色讫谛。显句释一切灌洒得顶义。密句释萨字一字为种子。萨字者一切法无染无著义。由观察自他及诸佛心同一真如。同体大悲。是故不染不着。则于空中一切如来法水灌顶。则获三业加持。于无量修多罗藏。说法自在</p><p>达摩娑誐啰三步谛。显句释法海出生义。密句释达字一字为种子。达字者一切法界无所得义。由住无所得心。阿赖耶识中俱生<a href=\"/remen/wozhi.html\" class=\"keylink\" target=\"_blank\">我执</a>。俱生法执种子。以文殊大圣金刚利剑。永截断无余义。则流出清净法界等流教法。则成法海出生义。达字者文殊师利菩萨种子</p><p>阿暮伽室啰嚩儜。显句释阿暮伽。古释不空义。今依声明论释。无间义。阿字一字为种子。阿字者一切法本来寂静本来涅槃。由证此解脱法印。遍周法界及诸佛刹大集会中。于佛前所闻教法。悉皆住持永不忘失</p><p>摩诃三满多跋捺啰步弥涅哩野谛。显句释出大普贤地义。密句释摩字一字为种子。摩字者一切法<a href=\"/remen/wuwo.html\" class=\"keylink\" target=\"_blank\">无我</a>义。无我有二种。人无我法无我。瑜伽者若证二无我。则出大普贤地。证毗卢遮那百福庄严圆满清净法身</p><p>尾野(二合)羯啰拏跛哩钵啰跛儞。显句释获得记别义。古文授记义。密句释尾野(二合)一字为种子。尾野字者一切法遍满不可得义即知一切法自性寂静自性涅槃。能证所证皆同一性。不增不减圆证法界</p><p>萨嚩悉驮娜么塞讫哩(三合)谛。显句释一切成就者礼敬义。成就者菩萨之异名。密句释萨字一字为种子。萨字者一切法无坚固义。念念四相迁流灭坏。萨字中有婀字。若证婀字门。本来不生不灭亦常恒坚固。喻若金刚心得自在。能现种种身</p><p>萨嚩冒地萨怛嚩(二合)散惹娜儞。显句释出生一切菩萨义。密句释萨字一字为种子。萨字者一切法无等义。由观此字。心与般若平等平等。前<a href=\"/remen/shana.html\" class=\"keylink\" target=\"_blank\">刹那</a>后刹那一相清净。能生一切波罗蜜一切地。即名般若佛母</p><p>婆誐嚩底没驮么谛。显句释<a href=\"/remen/shizun.html\" class=\"keylink\" target=\"_blank\">世尊</a>佛母。婆伽梵男声。婆伽嚩底女声。二俱会意释名世尊义。依声明对敌释不如是。婆伽者破义。梵能义。能破四魔名婆伽梵。又一释薄阿梵。依声论分字释薄名为破。阿梵具知。阿字云不有。亦云不无。佛由悟一切法不生不灭不来不去不一不异不常不断不增不减。佛有如是功德故。名薄伽梵。又释云薄伽梵具福智二种资粮。二种资粮者。婆誐嚩底女声义。释如前。密句释婆字一字为种子。婆字者一切法有不可得。有者三有义。是故三界<a href=\"/remen/weixin.html\" class=\"keylink\" target=\"_blank\">唯心</a>。由心杂染有情杂染。由心清净有情清净。若依显教。观行般若。作为生因显因能生一切佛菩萨。是故名佛母。从前即说。已后至佛母句。于瑜伽教中。成普贤行十六行。如声闻乘见道中十六行也</p><p>阿啰奶迦啰奶阿啰拏迦啰奶。婀字切一门法本不生。由知一切法本不生即入一切法离尘。是故啰字门一切法离尘义。由知一切法离尘故。即入一切法无诤。是故奶字门一切法无诤。由知一切法无诤故。即入一切法无造作。是故迦字门一切法无造作。由知一切法无造作故。即入一切法清净。是故啰字门一切法清净。由知一切法清净故。即入一切法无诤。是故奶字门一切法无诤。由知一切法无诤故。即入一切法本来寂静。是故阿字门一切法本来寂静。由知一切法本来寂静故。即入一切法无垢。是故啰字门一切法无垢义。由知一切法无垢故。即入一切法无诤。是故拏字门一切法无诤。由知一切法无诤故。即入一切法无造作。是故迦字门一切法无造作。由知一切法无造作故。即入无分别智。是故啰字门一切法无分别。由知一切法无分别故。即入一切法无动。是故奶字门一切法无动。由知一切法无动故。即证摩贺般若波罗蜜</p><p>摩贺钵啰枳穰播啰弭谛。显句释摩贺大慧到彼岸。证得大般若波罗蜜故。即依无住涅槃。娑嚩(二合引)贺(引)显句释无住涅槃。则依无住涅槃。乃至尽未来际。广利乐无边有情</p><p>仁王般若陀罗尼释</p></div>"
}]