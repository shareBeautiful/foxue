[{
    "title": "佛说帝释岩秘密成就仪轨 第940部",
    "author": "施护 译",
    "html": "<div class=\"B1_text\"><p>佛说帝释岩秘密成就<a href=\"/remen/yigui.html\" class=\"keylink\" target=\"_blank\">仪轨</a></p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试鸿胪卿传法大师臣施护奉诏译</p><p>尔时释迦牟尼佛。告金刚手大秘密主菩萨言。汝今当知摩伽陀国庵没罗聚落北韦提希山。有帝释岩。而彼岩中有九十九宫。有一俱胝大菩萨众。并天龙八部诸神仙等安止其中。慈氏菩萨今现在彼入三摩地。名最上<a href=\"/remen/zhuangyan.html\" class=\"keylink\" target=\"_blank\">庄严</a>。从定出已<a href=\"/remen/shuofa.html\" class=\"keylink\" target=\"_blank\">说法</a><a href=\"/remen/jiaohua.html\" class=\"keylink\" target=\"_blank\">教化</a>诸菩萨众。金刚手此帝释岩最上殊胜。是诸佛<a href=\"/remen/shentong.html\" class=\"keylink\" target=\"_blank\">神通</a>变化。非诸小智所能测度。是不可思议相应法门。诸大菩萨居处其中。彼有种种成就相应圣法<a href=\"/remen/shijian.html\" class=\"keylink\" target=\"_blank\">世间</a>。若有起决定心求趣<a href=\"/remen/puti.html\" class=\"keylink\" target=\"_blank\">菩提</a>。于无数劫勤修众行不怖长时者。方为宣说此帝释岩诸成就法。又若有人离贪嗔痴及我见相。调伏诸根起净<a href=\"/remen/xinxing1.html\" class=\"keylink\" target=\"_blank\">信心</a>依佛正教者。乃为宣说。若复有人造诸恶业。不生菩提种远离<a href=\"/remen/zhengfa.html\" class=\"keylink\" target=\"_blank\">正法</a>。不信<a href=\"/remen/yinguo.html\" class=\"keylink\" target=\"_blank\">因果</a>毁谤阿阇梨。不孝父母者汝勿为说。是时大秘密主金刚手菩萨。白佛言<a href=\"/remen/shizun.html\" class=\"keylink\" target=\"_blank\">世尊</a>。如佛所说有大<a href=\"/remen/gongde.html\" class=\"keylink\" target=\"_blank\">功德</a>。是大方便不以加行。于现生中得见慈氏菩萨。我今乐闻愿佛为说</p><p>尔时佛告大秘密主金刚手菩萨言。我今为汝如实宣说。金刚手若有诸修相应行人。乐欲入彼帝释岩中。不以加行于现生中求见慈氏菩萨。或复乐求圣剑圣轮如意宝教法。圣药安缮那药播耨迦圣庄严。具如是等成就法者。其行人先须于阿阇梨所。起信敬心依法传受。然后求自本尊威神加护。广大<a href=\"/remen/gongyang.html\" class=\"keylink\" target=\"_blank\">供养</a>诸佛如来。普为<a href=\"/remen/zhongsheng.html\" class=\"keylink\" target=\"_blank\">众生</a>作大<a href=\"/remen/bushi.html\" class=\"keylink\" target=\"_blank\">布施</a>已。行人当面东行十弓量。然后面西复行三十弓量。方入一宫。其状四方具其窓牖。行人即时于窓牖中。观见种种树木。其树皆是圣药。复<a href=\"/remen/jiandi.html\" class=\"keylink\" target=\"_blank\">见地</a>居世界宫殿。行人于彼止息少时。去此不远即见一井。其井深可人半身量。复有铁索人所执持以为梯级。行人即坚持此索。下行二肘量即至平地。行人当以手扪摸其地。渐次得见一阶道。行人履此而下。次见庵没罗树。其树有果状如尾螺。行人当取一果持以出外而食。食已即得延寿一劫如那罗延天。相好端严有大力势。得闻持具足了诸<a href=\"/remen/fofa.html\" class=\"keylink\" target=\"_blank\">佛法</a>。若行人不取此果。即复行一百弓量。见大<a href=\"/remen/zizai.html\" class=\"keylink\" target=\"_blank\">自在</a>天宫。而彼宫前有一大池圣药充满。此池以北有大多罗树。行人即于彼树。当取一果出外而食。即得延寿一劫。行人若不乐取此果。即于池中取一圣药。持以出外。凡所触物皆得成金。行人若复不乐取此圣药。即于彼天宫四侧。取一诃梨勒出外而食。亦得延寿一劫。然后离彼天宫。复于南北见有二道。而彼南路即不得往。当行北路。去此不远见一铜城。其城高广。行人当击彼城门。时有摩登伽女为开其门。入已即见二道。彼左边道有一大树其名无忧。于彼树下有众多摩登伽女。四向游戏。彼众多女即为行人指右边道。行人即向右边。行一由旬。尽眼所观道。远见一银城。其城高广门皆扃钥。彼有门钩其状如蛇置诸门侧。行人见已勿生怖畏。即取一钩自开其门。入已初见圣剑。行人若欲取时即取其剑。执已即得大持明王。命终已后生兜率天。若不乐取此剑。当取圣轮。受已即得左讫啰啰惹。命终已后生四王天。若不乐取此轮。当取如意宝。受已即得五神通作十八变。自然有声普告大地一切众生。作如是言若诸众生有所求事。我当施与皆令如意。即为建立如意宝幢若见诸<a href=\"/\" class=\"keylink\" target=\"_blank\">佛教</a>法。行人即当开视。得于一切佛法总持无失。了达第一胜义谛法。若见圣药。行人当取以一两药。能作一俱胝金。若服此药即寿同梵天。若见播耨迦。行人当取。着已能于日初出时。游四大洲悉得周遍。经少时间还复本处。若见安缮那药。行人当取少分内自眼中。即能尽见<a href=\"/remen/sanjie.html\" class=\"keylink\" target=\"_blank\">三界</a>中事。若见圣庄严具。行人当取被身。即得相好端严隐身自在。行人若不乐求如是等圣成就法。即于彼处止息经宿。而彼岩中莲华合时即知为夜。彼阿修罗女出取华时即知为昼。是时行人当复前行。去此不远又见一金城。行人当入其城。即见七宝所成宫殿。摩尼为柱及宝轮宝网种种妙华而为庄严。复以真珠交络其上。金沙布地清净适悦。于其殿上有师子座高广严好。慈氏菩萨居其座上。有无数天龙八部。及诸仙众恭敬围绕。听受菩萨宣说妙法。是时行人既得至彼。即起最上大希有心前诣菩萨礼敬而住</p><p>尔时慈氏菩萨谓行人言。善来善男子。行人即当答言。我今善来。菩萨复言善哉善哉善男子。汝能发勇猛坚固心来至于此。何以故南阎浮提众生信心坚固。能于佛法<a href=\"/remen/jingjin.html\" class=\"keylink\" target=\"_blank\">精进</a>勇猛。能于我所起恭敬心。汝今当知若诸众生。欲于现世及当生中见我身者。当发志心诵我根本大明。即得安乐无诸难事而见我身。根本大明曰</p><p>那谟啰怛那(二合)怛啰(二合)夜(引)野(一句)那谟吠噜左那莎(引)弥儞(二)怛他(引)誐多(引)野(三)阿啰喝(二合)帝三藐讫三(二合)没驮(引)野(四)怛[宁*夜](切身)他(五)唵昧咄侣(二合)怛里(六)昧怛啰(二合引)嚩婆(引)悉儞(七)昧咄侣(二合)怛葛(二合)吒野(八)三摩(二合)啰三摩(二合)啰(九)莎刚钵啰(二合)底倪也(二合十)娑啰娑啰(十一)尾娑啰尾娑啰(十二)冒驮野冒驮野(十三)冒驮(引)耨誐帝(引十四)摩贺(引)冒地波哩嚩哩底(二合)多摩(引)那细(引)莎(引)贺(引十五)</p><p>菩萨告言。善男子今此大明有大威力。若诸修瑜伽<a href=\"/remen/xingzhe.html\" class=\"keylink\" target=\"_blank\">行者</a>。能发志心持诵此明。是人得见我身决定无疑</p><p>复次慈氏菩萨告行人言。汝今来此何所求耶。或求见我身听受正法耶。或求种种成就法耶。或复求于南阎浮提有大名称耶。如汝所求我当施愿。行人答言。菩萨我初<a href=\"/remen/faxin.html\" class=\"keylink\" target=\"_blank\">发心</a>来入此宫唯为求见菩萨。我今得见心已满足余非所求。我今住此乃至菩萨当来成正觉时愿我于菩萨所。听受正法</p><p>尔时金刚手菩萨。闻释迦牟尼佛说是法已。<a href=\"/remen/huanxi.html\" class=\"keylink\" target=\"_blank\">欢喜</a>信受依教奉行</p><p>佛说帝释岩秘密成就仪轨</p></div>"
}]