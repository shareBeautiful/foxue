[{
    "title": "赞观世音菩萨颂 第1052部",
    "author": "沙门慧智 译",
    "html": "<div class=\"B1_text\"><p>　　赞<a href=\"/remen/gsyps.html\" class=\"keylink\" target=\"_blank\">观世音菩萨</a>颂</p><p>　　唐天后代佛授记寺翻经<a href=\"/remen/shamen.html\" class=\"keylink\" target=\"_blank\">沙门</a>慧智奉制译</p><p>　　菩萨号为观世音<a href=\"/remen/shentong.html\" class=\"keylink\" target=\"_blank\">神通</a>无碍难可量</p><p>　　摇山竭海震大地悲愍<a href=\"/remen/zhongsheng.html\" class=\"keylink\" target=\"_blank\">众生</a>同一体</p><p>　　记忆名号福不虚是故常应称念彼</p><p>　　我今至诚念彼德以是敬心而赞叹</p><p>　　菩萨<a href=\"/remen/zhihui.html\" class=\"keylink\" target=\"_blank\">智慧</a>深如海方便善权无能测</p><p>　　所有诸天阿修罗摩睺罗伽及人众</p><p>　　咸以微妙清净偈历劫赞之无懈倦</p><p>　　我今宣说春阳颂述其<a href=\"/remen/gongde.html\" class=\"keylink\" target=\"_blank\">功德</a>之少分</p><p>　　<a href=\"/remen/shijian.html\" class=\"keylink\" target=\"_blank\">世间</a>形色尊严者诸天莫踰于梵王</p><p>　　况圣<a href=\"/remen/zizai.html\" class=\"keylink\" target=\"_blank\">自在</a>本色身百千万分不及一</p><p>　　尊者首饰甚严好冠以曼陀及金花</p><p>　　虹霓美丽以<a href=\"/remen/zhuangyan.html\" class=\"keylink\" target=\"_blank\">庄严</a>复如半月映山王</p><p>　　又似百宝成须弥尊者身相甚微妙</p><p>　　犹如轻雨笼宝岳伊尼鹿彩覆其肩</p><p>　　光明晃朗普周遍巍巍挺特若金山</p><p>　　亦如满月处<a href=\"/remen/xukong.html\" class=\"keylink\" target=\"_blank\">虚空</a>又似薝波迦花色</p><p>　　胜彼摩醯首罗身徒以白龙为璎珞</p><p>　　右手执持金莲花毗琉璃宝以为茎</p><p>　　以慈开敷极香洁令诸智者生爱乐</p><p>　　尊手所持胜净花庄严殊妙甚晖丽</p><p>　　如月光曜须弥顶圣身所处莲花台</p><p>　　由尊福德之所感我以至诚殷重心</p><p>　　归命敬礼赐愿者诸天<a href=\"/remen/gongyang.html\" class=\"keylink\" target=\"_blank\">供养</a>所赞叹</p><p>　　我今净心归命礼尊者螺髻玄蜂色</p><p>　　牟尼妙像处其中光明映曜严尊首</p><p>　　如烧珊瑚流电色又如雌黄耀黑山</p><p>　　上下庄严大圣身冒敢为文称叹彼</p><p>　　四面狂象利牙齿若人居中将被害</p><p>　　其人专心念菩萨舍离苦恼而<a href=\"/remen/wuwei.html\" class=\"keylink\" target=\"_blank\">无畏</a></p><p>　　暴龙哮吼放烟毒嘊喍嗔怒厉恶色</p><p>　　将噬其人甚可怖忆念观音便<a href=\"/remen/jietuo.html\" class=\"keylink\" target=\"_blank\">解脱</a></p><p>　　海潮风浪出音声摩竭巨鱼皆震激</p><p>　　若人船破误落中念彼观音获安隐</p><p>　　高山崄谷悬岩裹奔流溅石众难处</p><p>　　若人堕中无救护心念观音登<a href=\"/remen/bian.html\" class=\"keylink\" target=\"_blank\">彼岸</a></p><p>　　烈火猛焰恶风起延烧屋宅焚及人</p><p>　　至心念彼功德藏应时灾火不为害</p><p>　　若人系缚在牢狱身婴枷锁及杻械</p><p>　　至心称念观音故其人须臾便解脱</p><p>　　若人堕落大火坑专志称名观世音</p><p>　　其人除热得清净犹若池中华开敷</p><p>　　若人经于大林中忽遇雷电骤风雨</p><p>　　霹雳将烧极危殆称念观音免灾难</p><p>　　若人逢值猛师子牙爪铦利如刀剑</p><p>　　嗔目吼唤来食人称念观音便免害</p><p>　　恶贼突厥弥戾车凶险无慈若罗刹</p><p>　　复以铁锁系缚人称名发念皆解脱</p><p>　　深山大泽险难处劫贼伺人将抄夺</p><p>　　称名念力愿救护其人释然无患苦</p><p>　　咒呾谗讼拟中伤恒以恶心求方便</p><p>　　由彼常念观音故其人竟不能为害</p><p>　　斗战旗鼓两相当锋镝交横竞残刃</p><p>　　此时心念及称名菩萨于中施无畏</p><p>　　大力恶鬼执捉人鸠槃荼等饮人髓</p><p>　　若能系念观音者拥护其人销疫难</p><p>　　鬼病热病腹胀病疳病黄病心痛病</p><p>　　癞病癫病霍乱病血气羸瘦种种病</p><p>　　诸恶黑业缠其身称名系念皆除愈</p><p>　　有诸饿鬼腹如山唇口干焦饥渴恼</p><p>　　菩萨见之生慈悲次第令其得充足</p><p>　　饿鬼或遭寒冻逼身体皮肉皆破坏</p><p>　　举彼两手生极苦神通方便令熅适</p><p>　　若金翅鸟以嘴爪搏撮水陆诸龙等</p><p>　　其龙专心念菩萨即得离苦获安乐</p><p>　　若有欲求胜<a href=\"/remen/guobao.html\" class=\"keylink\" target=\"_blank\">果报</a>象马车乘及奴婢</p><p>　　衣服饮食诸珍宝由彼常念观音故</p><p>　　应其求愿自然至若有欲得长生术</p><p>　　坐卧云间恣空行由彼常念观音故</p><p>　　当获神咒及仙药我见壁画观音像</p><p>　　遍视色相诸功德及见神通大自在</p><p>　　故起至诚而赞叹所有一切诸功德</p><p>　　于菩萨中最第一无边善巧大方便</p><p>　　示现清净妙色身远离有无诸分别</p><p>　　利益无量如虚空以此赞叹功德藏</p><p>　　愿证如来一切智</p><p>　　以此赞叹观世音菩萨功德上资</p><p>　　国主圣神皇帝陛下善转金轮。色力<a href=\"/remen/shouming.html\" class=\"keylink\" target=\"_blank\">寿命</a>永无穷尽。智慧果报不可思议。恒御阎浮长居震旦。拥护<a href=\"/remen/sanbao.html\" class=\"keylink\" target=\"_blank\">三宝</a>利益群生。一切含灵皆蒙圣福</p><p>　　赞观世音菩萨颂</p></div>"
}]