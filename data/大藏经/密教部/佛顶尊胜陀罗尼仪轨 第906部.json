[{
    "title": "佛顶尊胜陀罗尼仪轨 第906部",
    "author": "善无畏 译",
    "html": "<div class=\"B1_text\"><p>佛顶尊胜陀罗尼<a href=\"/remen/yigui.html\" class=\"keylink\" target=\"_blank\">仪轨</a></p><p>中<a href=\"/remen/tianzhu.html\" class=\"keylink\" target=\"_blank\">天竺</a>国<a href=\"/remen/sanzang.html\" class=\"keylink\" target=\"_blank\">三藏</a>善<a href=\"/remen/wuwei.html\" class=\"keylink\" target=\"_blank\">无畏</a>奉诏译</p><p>摩诃毗卢遮那如来金鼓说。口开舌举震法界宫殿。莲华台藏世界诸如来出定。即以摧破<a href=\"/remen/diyu.html\" class=\"keylink\" target=\"_blank\">地狱</a>灭七遍之殃。起教菩萨说五字秘密。是五字者阿鑁览唅欠。阿字金刚部主肝。鑁字莲华部主肺。览字宝部主心。唅字羯磨部主胃。欠字<a href=\"/remen/xukong.html\" class=\"keylink\" target=\"_blank\">虚空</a>部主脾。山海大地从阿字出。江河万流从鑁字出。金玉珍宝日月星辰火珠光明从览字成。五谷五果众花开敷因唅字结也。秀香美人天长养颜色滋味端正相貌福德富贵从欠字<a href=\"/remen/zhuangyan.html\" class=\"keylink\" target=\"_blank\">庄严</a>。阿字是东方阿閦如来。鑁字西方阿弥陀如来。览字是南方宝生如来。唅字北方不空成就如来。欠字是上方毗卢遮那大日如来。阿字意甚深空寂之体。取之不可取。舍之不可舍。万法之母。大灌顶王阿字是也。难信之法。小乘律师特勿令见此本。五部梵本四十万言出。毗卢遮那经金刚顶经采集要妙。最上<a href=\"/remen/futian.html\" class=\"keylink\" target=\"_blank\">福田</a>唯此五字<a href=\"/remen/zhenyan.html\" class=\"keylink\" target=\"_blank\">真言</a>。诵者所获<a href=\"/remen/gongde.html\" class=\"keylink\" target=\"_blank\">功德</a>。不可比量不可思议不可说也。观照理性令人获福。骨体坚健永无灾障及诸病苦。摄养长寿。鼓上书是五字。题字击鼓者远近闻其声。炽盛布千里。苗稼洪润人无灾疫。是此如来体性无生观右五部真言。是一切如来无生<a href=\"/remen/ganlu.html\" class=\"keylink\" target=\"_blank\">甘露</a>之珍浆醍醐<a href=\"/remen/foxing.html\" class=\"keylink\" target=\"_blank\">佛性</a>之妙药。一字入于五藏万病不生。况修日观月观。即时证<a href=\"/remen/foshen.html\" class=\"keylink\" target=\"_blank\">佛身</a>空寂。是阿鑁览唅欠五字法身真言。若日诵一遍或七遍或二十一遍或四十九遍者。挍量功德。一遍福如转一切经一百万遍。何况禅寂坐入定门。从阿字观谛审分明如日照空。即是了见佛性。所获福无有比量。秘密藏文句实不思议。只恐声闻法师小乘持律者。生疑不信反益其罪。譬如王有稚子偏最怜念。库藏珍宝倾竭不惜。唯不与干将镆[金*耶]。恐不解运用故伤其体。是故如来秘传不菩萨。大与声闻劣慧</p><p>阿金刚地部一(阿字作地观金刚座观。形四角色黄。大圆镜智又名金刚智)</p><p>鑁金刚水部二(鑁字作水观莲华观。形如满月色白。妙观察智。又名莲华智亦转法轮智)</p><p>览金刚火部三(览字作日观形三角色赤平等性智。亦名灌顶智)</p><p>唅金刚风部四(唅字作月观。形如半月色黑成所作智。亦名羯磨智也)</p><p>欠金刚空部五(欠字作空观。形如满月。色种种法界性智)</p><p>地水火风空五轮之种子。阿鑁览唅欠五字。有地轮。地轮之上有水轮。水轮之上有火轮。火轮之上有风轮。风轮之上有空轮。空轮之中想憾字。其如深玄色。渐舒广成。风轮上想鑁字变成水轮。上想钵罗字金色。变成一金龟。背上想素字。即变成妙高山王。以四宝所成亦有剑字变成金山。七重围绕。虚空中想毗卢遮那佛身毛孔。流出香乳。雨澍七金山间。以成八功德香水乳海。当心想于妙高山顶上有吉祥唎字。变成八叶莲华遍法界。于莲华上有阿字。变成八华八柱宝楼阁。高广无中边。诸大微妙宝玉种种庄严。六十恒河沙俱胝如来。及诸天龙八部内外诸<a href=\"/remen/gongyang.html\" class=\"keylink\" target=\"_blank\">供养</a>菩萨。围绕此法界宫殿。中又有唎字门。变成大莲华叶。上有曼荼罗。于曼荼罗上有师子座。于师子座上有莲华王。上有净满月轮。于满月轮上有吉唎字。变成妙月大莲华。上有鑁字。放大光明普照法界。所有<a href=\"/remen/sanjie.html\" class=\"keylink\" target=\"_blank\">三界</a><a href=\"/remen/liudao.html\" class=\"keylink\" target=\"_blank\">六道</a>四生八难受苦有情。遇光照触得<a href=\"/remen/jietuo.html\" class=\"keylink\" target=\"_blank\">解脱</a>。此鑁字变成率都婆。方圆三角半月团形。地水火风空五大所成故。此率都婆变成摩诃毗卢遮那如来。身色如月。首戴五佛冠。以妙纱谷天衣璎珞庄严其身。光明普照十方法界。皆倚于月轮。四佛四波罗蜜十六八供四摄。贤劫千佛二十天。无量无边菩萨以眷属。四佛者金刚坚固<a href=\"/remen/zixing.html\" class=\"keylink\" target=\"_blank\">自性</a>身阿閦佛。福德庄严身宝生佛。受用<a href=\"/remen/zhihui.html\" class=\"keylink\" target=\"_blank\">智慧</a>身阿弥陀佛。作变<a href=\"/remen/huashen.html\" class=\"keylink\" target=\"_blank\">化身</a>释迦牟尼佛。四菩萨者。金刚波罗蜜菩萨。宝波罗蜜菩萨。法波罗蜜菩萨。羯磨波罗蜜菩萨。十六菩萨者。金刚萨埵菩萨。金刚王菩萨。金刚爱菩萨。金刚喜菩萨。金刚宝菩萨。金刚光菩萨。金刚幢菩萨。金刚笑菩萨。金刚法菩萨。金刚利菩萨。金刚因菩萨。金刚语菩萨。金刚业菩萨。金刚护菩萨。金刚牙菩萨。金刚拳菩萨。八供养菩萨者。金刚嬉戏菩萨。金刚鬘菩萨。金刚歌菩萨。金刚舞菩萨。金刚焚香菩萨。金刚花菩萨。金刚灯菩萨。金刚涂香菩萨。四摄菩萨者。金刚钩菩萨。金刚索菩萨。金刚锁菩萨。金刚铃菩萨。以如是眷属如是观已。以证心清净。自心为佛。众相皆<a href=\"/remen/yuanman.html\" class=\"keylink\" target=\"_blank\">圆满</a>。即证萨波若。具三十七尊圣圆。即观于空中。诸佛如胡麻。遍虚空界。想身证十地。鑁字变成<a href=\"/remen/dabeishui.html\" class=\"keylink\" target=\"_blank\">大悲水</a>。拟散洒我及一切有情<a href=\"/remen/putixin.html\" class=\"keylink\" target=\"_blank\">菩提心</a>大地。洗净百六十心戏论垢。皆悉断<a href=\"/remen/fannao.html\" class=\"keylink\" target=\"_blank\">烦恼</a>罪垢。即身不舍父母所生之身。现身<a href=\"/remen/zhengde.html\" class=\"keylink\" target=\"_blank\">证得</a>大<a href=\"/remen/puti.html\" class=\"keylink\" target=\"_blank\">菩提</a><a href=\"/remen/foguo.html\" class=\"keylink\" target=\"_blank\">佛果</a>之位。又观身内在大海。其底有钵罗字。色金色。其字变成金龟。是佛性也。其龟上有苏字。变成须弥山王。其山上有阿字。变成种种色微妙金刚地轮。轮上有三十八肘道场。暗字变成三重摩尼宝殿。即欲色<a href=\"/remen/wusejie.html\" class=\"keylink\" target=\"_blank\">无色界</a>也。以七宝庄严。其妙宫内十肘坛场。即此十法界。其场中在大觉师子座。其中在阿字。变成四肘瑟石。即重曼荼罗也。其重者<a href=\"/remen/faxin.html\" class=\"keylink\" target=\"_blank\">发心</a><a href=\"/remen/xiuxing.html\" class=\"keylink\" target=\"_blank\">修行</a>菩提<a href=\"/remen/niepan.html\" class=\"keylink\" target=\"_blank\">涅槃</a>也。其上在白大莲华。其华之上有阿字。变成法身摩诃毗卢遮那如来身。说阿鑁览唅欠。此五字变成五智如来身。又成八叶九尊身。又成五大明王身。大日如来变成憾字。字变成剑。剑变成不动明王身。明王变成瞿利伽罗大龙。现忿怒相缠利剑。龙王变成二人使者。矜迦罗使者制吒伽罗使者此也。是五字者是名秘密悉地也。亦名成就悉地。亦名苏悉地。苏悉地者。遍法界成就佛果证大菩提。法界秘密言。光明遍满。唯佛与佛能入此门。缘觉声闻不能照此。亦名秘密悉地。若诵一遍。当如转一切经一百万遍。秘密悉地者。从心至顶。秘密悉地即法身成就。即是三种常身<a href=\"/remen/zhengfa.html\" class=\"keylink\" target=\"_blank\">正法</a>藏。是故稽首礼尾卢遮那佛</p><p>稽首毗卢遮那佛开敷净眼如莲华</p><p>三界调御<a href=\"/remen/tianren.html\" class=\"keylink\" target=\"_blank\">天人</a>师大菩提心救世者</p><p>深妙真言加持法流入无生阿字门</p><p>阿字如阿摩罗识。阿摩罗识体阿梨耶识。用阿字含藏万法。犹如藏识含诸法也。故毗卢遮那四字含四教义。九重月轮表八叶九尊。文殊真言下品悉地</p><p>阿罗波遮那一字唵慈临(二合)万事通用是名出悉地。能生根茎遍满四方。诵一遍如转藏经一百遍。出悉地从足至腰</p><p>阿微罗吽佉大日如来真言中品悉地。是名入悉地。能生枝叶。又入悉地者从齐至心。遍满四方光明晃曜。入<a href=\"/remen/fofa.html\" class=\"keylink\" target=\"_blank\">佛法</a>界。名入悉地。若诵一遍如转藏经一千遍</p><p>阿鑁览唅欠(上品悉地)毗卢遮那真言。是五字者是名秘密悉地。亦名苏悉地。亦名成就悉地。秘密悉地者从心至顶。苏悉地者即法身成就。又成就悉地者成就佛果证大菩提。法界秘密言。光明遍满。唯佛与佛能入此门。缘觉声闻不能照此。即名秘密悉地。若诵一遍。当如转一切经一百万遍。如是三种悉地真言。虽佛顶尊胜心真言。皆是大日如来三身真言也。由此当知。尊胜佛顶者。即是毗卢遮那如来身。即是三部佛顶身。三识者。一波陀那即六识。二阿陀那识即七识。三阿梨耶识即<a href=\"/remen/bashi.html\" class=\"keylink\" target=\"_blank\">八识</a>也。今第四加阿摩无垢净识。当为九重心月轮义也。出悉地(根茎从足至腰化身)入悉地(枝叶从脐至心报身)成就悉地(从心至顶法身佛果)皆悉入流阿字。当作三品观。上品者体即同大千界身。即同法身摩诃毗卢遮那如来身。大千界内为一切<a href=\"/remen/zhongsheng.html\" class=\"keylink\" target=\"_blank\">众生</a>。说八万四千法藏正教。欲俱时<a href=\"/remen/chengfo.html\" class=\"keylink\" target=\"_blank\">成佛</a>。中品观我体等中千界身。即同应身大日如来身。中千界内为一切有情。说八万四千法藏教法。欲俱时成佛。下品观即我体等小千界身。即同化身文殊师利菩萨身。小千界内为一切众生。说八万四千藏经。欲俱时成佛。但此三种真言。密中密秘中秘。二乘人<a href=\"/remen/pojie.html\" class=\"keylink\" target=\"_blank\">破戒</a>不信众难入此门。菩萨<a href=\"/remen/xinxing1.html\" class=\"keylink\" target=\"_blank\">信心</a>众可诵念昼夜。将定得阿耨多罗三藐三菩提。无量无数劫中。可救度六道中一切受苦众生。皆悉入是阿字中。断无量无数劫一切诸烦恼惑业。令发无上菩提心。皆悉令证佛果。若有最上根人。常日夜三时持念。若时时克克忆念。定此人不舍父母所生身。现身当得不思议难得佛身。若有人此说有不定之疑心。经无量不可思议恒河沙阿僧祇无数大劫。堕落阿鼻地狱中。若才尽彼地狱劫出者。又入十八地狱及八万四千地狱中。如是传传各经一切尽劫。堕饿鬼中及畜生中。各尽其劫边。劫尽已生人间。不信法故。贫穷极苦。一生之间受无数大病。无间昼夜如是病苦。不修一善。命终之后。亦堕阿鼻地狱中。是故常受大苦恼。不生善所。故不信者为不可说此三真言三身佛果三菩提良药。若人闻是真言一度者。过去生生中殖无量善根种者。亦还依过去善根力。今当得闻也。是人定命终。必随愿<a href=\"/remen/wangsheng.html\" class=\"keylink\" target=\"_blank\">往生</a>十方<a href=\"/remen/jingtu.html\" class=\"keylink\" target=\"_blank\">净土</a>中。为其土众及三千<a href=\"/remen/daqianshijie.html\" class=\"keylink\" target=\"_blank\">大千世界</a>一切众生说是法。又拔苦与乐令得证大菩提果。当知是人如来所化也。是菩萨。何况自诵为他传教者。功德不可思议。各以清净信心满五十万遍。身中无数亿劫无始以来无量恶业罪永灭除。随愿命终之后生莲华台藏世界中。常本觉阿字本佛。奉见毗卢遮那如来妙体身。常彼世界自受法乐。是毗卢遮那如来金口说也。五智如来者出生阿字中。化无量身。昔闻阿字一文者。今毗卢遮那如来是也</p><p>白毫光相正遍知圆满恒照如日月</p><p>阿閦宝生救世者弥陀成就不空王</p><p>咸于悉地吉祥轮传斯妙法化诸有</p><p>慈心<a href=\"/remen/zizai.html\" class=\"keylink\" target=\"_blank\">自在</a>降三世金刚萨埵不动尊</p><p>无违誓愿应时期瑜伽事毕还金刚</p><p>我依毗卢遮那佛开心智印建标仪</p><p>无量功德普庄严同入总持诸善逝</p><p>愿共有缘修学者安住无上清净海</p><p>佛顶尊胜心破地狱法一卷</p><p>本奥批云。延宝二龙集甲寅春二月。投毫于湖北总持教寺僧超然天明五岁次乙巳八月十日。以超然师本写得毕。武州释慈忍享和改元辛酉纪号秋七月。求索件本于洛东智积院。当山爱染院大宣等写挍点国字。已上尊胜破地狱二本者。先印录外尊胜破地狱三种。悉地轨同事异本。今再挍寿梓待更对善本</p><p>丰山总持院快道志</p><p>五藏者</p><p>肝赤莲华(东方阿閦佛)</p><p>肺青莲华(西方无量寿佛)</p><p>心黄莲华(南方宝生佛)</p><p>肾红莲华(北方释迦牟尼佛)</p><p>脾白莲华(中央大日如来)</p><p>肝种子(吽)五股缚日罗(成东方阿閦尊供养)</p><p>心种子如意宝(成南方宝生尊供养)</p><p>肺种子金刚杵莲(成西方无量寿尊供养)</p><p>肾种子十字缚日罗(成北方不空成就尊供养)</p><p>脾种子金塔(成自受法乐率都婆供养)</p><p>中央[月*胃]智大圆镜智(目所住自耳)心智平等性智(所住额)肺智妙观察智(所住喉)肾智成所作智(舌)胆降三世大肠军荼利胞炎曼德迦小肠金刚夜叉[月*胃]不动尊三焦普贤(十方放光照一切刹土如来)六府者胆小肠[月*胃]膀胱三焦</p></div>"
}]