[{
    "title": "大乘金刚髻珠菩萨修行分 第1130部",
    "author": "菩提流志 译",
    "html": "<div class=\"B1_text\"><p>大乘金刚髻珠菩萨<a href=\"/remen/xiuxing.html\" class=\"keylink\" target=\"_blank\">修行</a>分</p><p>大唐<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流志译</p><p>尔时普思义菩萨摩诃萨。白佛言<a href=\"/remen/shizun.html\" class=\"keylink\" target=\"_blank\">世尊</a>。云何菩萨修行悟入此三摩地。佛言善男子。如无悟入是名悟入。亦当如我修菩提时之所悟入。普思义菩萨白佛言。世尊云何如来所修悟入。唯愿说之。佛言善男子。往昔有王名曰金刚髻珠。在于寂静园林之处。结加趺坐<a href=\"/remen/zhengnian.html\" class=\"keylink\" target=\"_blank\">正念</a>思惟。如是住时。于座右边忽然出生一大莲华。其华微妙众宝合成。所谓龙绕坚固栴檀以为其茎。阎浮檀金以为其叶。摩尼宝珠以为其须。甄叔迦宝以为其台。尔时众宝最胜莲华台上。忽然化生悉陀太子。结加趺坐安详而起。下莲华台于王右边膝上而坐。尔时金刚髻珠大王。<a href=\"/remen/huanxi.html\" class=\"keylink\" target=\"_blank\">欢喜</a>爱念悉陀太子。即将及八万四千王子。俱诣彼<a href=\"/remen/fofa.html\" class=\"keylink\" target=\"_blank\">佛法</a>界摩尼山日光明王如来阿罗诃三藐三<a href=\"/remen/fotuo.html\" class=\"keylink\" target=\"_blank\">佛陀</a>所。听受<a href=\"/remen/zhengfa.html\" class=\"keylink\" target=\"_blank\">正法</a>。得闻如是法界缯髻与金刚如来心品三摩地已。得五<a href=\"/remen/shentong.html\" class=\"keylink\" target=\"_blank\">神通</a>。云何名为法界缯髻与金刚如来心品三摩地耶。尔时法界摩尼山日光明王如来。当为演说。即此枳罗句金刚句。法句印句。理句相应句。密句持句。承事句转句。驰走句速疾句。显示句明咒句。说此品句已。系缚众魔。抧罗系缚印系缚句。系等一切诸句悉入慈句。无所诤论。是名法界缯髻与金刚如来心品三摩地。是彼法界摩尼山日光明王如来演说。善男子汝知之不。昔称摩尼宝金银所成世界者。今楞伽摩罗耶山城是。其摩尼宝金银所成世界。是彼法界摩尼宝山日光明王如来佛刹。善男子是金刚髻珠大王。曾于摩尼宝金银所成世界日光明王如来佛刹。作千世界转轮圣王。岂异人乎。即金刚手菩萨是。善男子是髻珠大王。于其刹中为转轮王。有百亿子。岂异人乎。今十方诸来菩萨是。皆为听闻法界缯髻与金刚如来心品三摩地法故。善男子汝应知之。时萨婆悉陀太子有二十八大丈夫相。皆得成就。何以故我身即是悉陀太子。曾于髻珠大王微妙音声园苑之中。其王正念端坐思惟。而于右边龙坚栴檀甄叔迦宝莲华台上忽然化生。即往彼佛法界摩尼宝山日光明王如来所。得闻法界缯髻与金刚如来心品三摩地法门。从是已来。我于无量亿那由他百千如来所。承事<a href=\"/remen/gongyang.html\" class=\"keylink\" target=\"_blank\">供养</a>。为闻法界缯髻与金刚如来心品。未曾忘失。从彼已来。经无量亿那由他百千劫。常忆念以<a href=\"/remen/sanmei.html\" class=\"keylink\" target=\"_blank\">三昧</a>力故。一劫忆念百劫千劫百千劫。我亦忆念未曾忘失。成劫亦忆念。坏劫亦忆念。成坏劫中间。我亦忆念。乃至亿那由他百千劫。亦常忆念。于一如来所。忆念百如来千如来百千如来。乃至不可说不可说如来。俱胝那由他如来。亦常忆念。于诸如来阿罗诃三藐三佛陀所。已得法界缯髻与金刚如来心品法门。未曾忘失。尔时世尊欲重宣此义。而说偈言</p><p>我念过去世无量无数劫</p><p>见诸清净刹金宝海<a href=\"/remen/zhuangyan.html\" class=\"keylink\" target=\"_blank\">庄严</a></p><p>摩尼<a href=\"/remen/jingtu.html\" class=\"keylink\" target=\"_blank\">净土</a>王号曰金刚髻</p><p>有大<a href=\"/remen/zizai.html\" class=\"keylink\" target=\"_blank\">自在</a>力统领千世界</p><p>乃至十千界更无能过者</p><p>具足千亿子能破诸怨敌</p><p>皆具二十八丈夫之色相</p><p>朝参大王所王子那由他</p><p>欢喜园林中池榭悉严丽</p><p>庄饰诸宝具为供<a href=\"/remen/shijian.html\" class=\"keylink\" target=\"_blank\">世间</a>灯</p><p>见在诸如来平等咸劝请</p><p>普眼大导师是最为初首</p><p>我亲奉承事为闻正法故</p><p>次有普贤佛次有华灯佛</p><p>次有金刚灯次有大灯佛</p><p>次有最胜灯次有法灯佛</p><p>次有<a href=\"/remen/gongde.html\" class=\"keylink\" target=\"_blank\">功德</a>灯次有宝灯佛</p><p>次有宝幢灯次有财灯佛</p><p>次有髻灯佛次有寂灯佛</p><p>次有妙灯佛次有声灯佛</p><p>次有香灯佛次有味灯佛</p><p>次有月灯佛次有日灯佛</p><p>次有威光灯次有莲华灯</p><p>次有摩尼灯次有竭闇灯</p><p>次有姓灯佛次有种族灯</p><p>次有世间灯次有法王灯</p><p>次有胜灯佛次有殊胜灯</p><p>次有梵光灯次有光明灯</p><p>次有因灯佛次有灯灯佛</p><p>次有新灯佛次有积灯佛</p><p>次有智灯佛次有贤善灯</p><p>次有戒灯佛次有忍辱灯</p><p>次有<a href=\"/remen/jingjin.html\" class=\"keylink\" target=\"_blank\">精进</a>灯次有<a href=\"/remen/chanding.html\" class=\"keylink\" target=\"_blank\">禅定</a>灯</p><p>次有<a href=\"/remen/banruo.html\" class=\"keylink\" target=\"_blank\">般若</a>灯次有施舍灯</p><p>次有大慈佛次有大悲佛</p><p>次有大喜佛次有大舍佛</p><p>次有正住佛次有功德住</p><p>次有威德住次有胜灯住</p><p>次有最胜佛次有议论佛</p><p>次有梵处佛次有人间佛</p><p>次有天王佛次有大乘佛</p><p>次有最胜佛</p><p><a href=\"/remen/fozi.html\" class=\"keylink\" target=\"_blank\">佛子</a>如是等如来名号。各于一劫中出现于世。我皆承事如供塔庙。皆为希求此三摩地。佛子次复彼诸劫过。复过十不可说不可说诸佛刹土微尘等量。于大劫中有佛。号摩尼山日光明王如来。最初出现我亲承事。为希求此三摩地故。次复有号金山髻如来。次复有法界摩尼金刚山顶灯王如来。我亦承事。次复有号金山摩尼峰日髻如来。我亦承事。次复有离垢摩尼灯如来。次复有法界摩尼金刚顶灯如来。次复有金刚王如来。次复有<a href=\"/remen/xukong.html\" class=\"keylink\" target=\"_blank\">虚空</a>等摩尼金刚如来。次复有福德山金刚号如来。我亦承事。次复有种族灯王如来。次复离垢金刚灯手王如来。次复金刚灯如来。次复有金刚如来。次复离垢光明金刚如来。我亦承事。次复有精进金刚如来。我亦承事。次复有俱利奢金刚如来。次复有金刚髻如来。次复有俱那含金刚如来。次复有金刚藏如来。次复有金刚月如来。我亦承事。次复有海月如来。次复有庵俱舍金刚如来。次复有普遍摩尼金刚髻如来。次复有那罗延金刚如来。次复有离垢月如来。次复有法爱如来。次复有法真如来。次复有法音声如来。次复有<a href=\"/remen/ganlu.html\" class=\"keylink\" target=\"_blank\">甘露</a>音声如来。次复有甘露月如来。次复有甘露金刚如来。次复甘露华如来。次复甘露名称如来。次复甘露日如来。次复甘露光明如来。次复甘露出现如来。次复法轮音声光明出现如来。次复雷声光明如来。次复有震旦香如来。次复善香如来。次复善光如来。次复普藏如来。次复有普顶如来。次复有日月如来。次复善商主如来。次复有金山光明如来。次复有音声光明如来。次复有决定无所住地如来。次复有胜幢如来。次复有出现威光如来。次复大焰如来。次复宝焰如来。次复有大真如来。次复有日月光如来。次复有栴檀香出现如来。次复有师子幢如来。次复有莲华光如来。次复有金决定摩尼山光明日光王如来。是等如来我皆承事。善男子如是我为求此法门故。一劫忆念百劫忆念。千劫忆念百千劫亦忆念。成劫亦忆念坏劫亦忆念。成坏劫中间亦忆念。乃至不可说不可说成坏劫。亿那由他百千劫。我亦忆念。善男子我百佛亦忆念千佛百千佛亦忆念。乃至不可说亿那由他百千佛亦忆念。是诸如来阿罗诃三藐三佛陀所。此法界缯髻兴金刚如来心品三摩地。于彼听闻。我皆供养承事。我此三摩地终不忘失。是故佛子。若有善男子善女人。三业清净此三摩地应当愿求。若有乐明义者色声香味触相者。爱法义者爱辩才者。乐神通者乐名闻者。乐端正者爱咒术者。应当于此三摩地<a href=\"/remen/shouchi.html\" class=\"keylink\" target=\"_blank\">受持</a>供养广为人说。若有<a href=\"/remen/sizhong.html\" class=\"keylink\" target=\"_blank\">四众</a><a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。天龙夜叉揵闼婆阿修罗迦楼罗紧那罗摩睺罗伽人非人等。及释梵护世等。应当希求。何以故。此法门者平等摄取苦恼<a href=\"/remen/zhongsheng.html\" class=\"keylink\" target=\"_blank\">众生</a>。如地宝藏。是爱乐法财者。是大光明鉴了堕无明闇者。是欲入<a href=\"/remen/niepan.html\" class=\"keylink\" target=\"_blank\">涅槃</a>道者之大电光。此之法门愚者之聪慧。佛子此法门者。入一切诸佛法中。佛子譬如三千<a href=\"/remen/daqianshijie.html\" class=\"keylink\" target=\"_blank\">大千世界</a>。以七宝满中作一分。若有人闻此法门。积集善根福德<a href=\"/remen/guobao.html\" class=\"keylink\" target=\"_blank\">果报</a>增胜于彼。且置三千大千世界七宝为分。若恒河沙三千大千世界<a href=\"/remen/liudao.html\" class=\"keylink\" target=\"_blank\">六道</a>众生。若有人勇猛威力。成就彼众生界。所须乐具悉皆与之。恭敬尊重复经无量百千万亿那由他岁。其一切众生灭度之后。复当为造七宝妙塔。如是福德无量无边。若有闻此法门。功德胜过于彼。且置恒沙六道一切众生之事。若恒沙三千大千世界中。诸有随信随法行种性八人。诸须陀洹斯陀含。阿那含阿罗汉。诸辟支佛。是人于<a href=\"/remen/wuliangjie.html\" class=\"keylink\" target=\"_blank\">无量劫</a>百千俱胝那由他劫。恭敬给与衣服卧具汤药。及须爱乐受用之物。皆悉与之。乃至般涅槃后为造宝塔。高千由旬。诸宝铃网庄严其塔。昼夜六时尽。心供养此诸塔庙。若有闻此法门。积集善根福德资粮。胜彼功德。复置三千大千世界六道四生。又置三千世界随信行随法行八人。初果至第四果及缘觉等。乃至三千大千世界中。诸大乘菩萨摩诃萨。及诸如来应等正觉。供养如前。亦置是事。若恒河沙三千国土普遍云雨海等世界。其中道场所能积集。与金刚等菩萨摩诃萨及诸如来应等正觉。此大丈夫思惟挍计。以所爱乐衣服卧具饮食汤药种种供养。彼诸菩萨摩诃萨及诸如来。供养尊重恭敬赞叹。经无量岁无量百千亿那由他岁。及无量百千亿那由他劫。无量坏劫无量成劫无量成坏劫。乃至不可说不可说佛刹微尘等那由他劫。已能获得金刚心定。及诸如来应等正觉入般涅槃。造七宝塔宝盖铃网。乃至高出梵世。若有男<a href=\"/remen/zinv.html\" class=\"keylink\" target=\"_blank\">子女</a>人。闻此法门。能积集福德善根资粮。胜前所得。佛子今更为汝说以譬喻。由此喻故。丈夫聪慧者于此所说能得解了。起深重信不生诽谤。于如是等解法师所。应起尊重希有爱乐如向于佛。佛子譬如有人。于恒河沙三千界中。所有佛刹土微尘等六道众生胎卵湿化。及随信行法行种性八人。初果至第四果独觉。乃至于佛所行道场积集福德。诸菩萨摩诃萨及诸如来应正等觉。悉夺其命及破坏诸塔。佛子复有丈夫。成就众生及诸一切声闻辟支佛。及彼一切菩萨所行道积集资粮。与金刚俱如来心定。及已得者。诸如来应等正觉。现在位者。悉作供养华香旛盖诸味饮食俱陀那食种种备具。及般涅槃后。以作七宝塔。乃至高至梵世。盖网铃铎庄严。如是二人罪福差别。论其升降远近多少。乃至不可说不可说成坏劫等不得其边。佛子若有人。闻如是福非福果。于此法门深生重信。所有善根积集资粮。定为最胜。不得其边。复次若复有人。诽谤此法门。其罪最大至不可说。不得其边。若有人<a href=\"/remen/suixi.html\" class=\"keylink\" target=\"_blank\">随喜</a>信受。所得<a href=\"/remen/fubao.html\" class=\"keylink\" target=\"_blank\">福报</a>亦最广大。于须弥山微尘劫说不可尽。佛子我今更作譬喻诸。有智者。能得解了入此法门获大利益。何者是耶。佛子譬如有人。以一毛析为百分。以一分毛于大海中取一滴水。于汝意云何。二水之中。为毛取水多耶。为海中水多耶。普思义言。一毛之水不足为言。海中在者其水甚多。无量无量。佛言佛子。我所说福非福者。如毛取水。其未说者如海中水。应如是知</p><p>尔时普思义菩萨复白佛言。世尊我虽智浅。闻此法门违顺之教成大利益。复更思惟生多疑心。愿为说之。佛言善哉善哉随意咨问。普思义言。世尊我见<a href=\"/remen/shamen.html\" class=\"keylink\" target=\"_blank\">沙门</a>若<a href=\"/remen/poluomen.html\" class=\"keylink\" target=\"_blank\">婆罗门</a>。及余外道遮逻迦波利波斫迦尼健子等。如是之类。或炙身苦行或竖双脚或复屈膝。以衣缠脚蹲踞而坐。或两石相击取谷而食。或以灰涂身或投高岩。或卧刺上或入大水及火等法。或食牛粪或翘一足。或竖两臂或但食菜。或食稗子或食树叶。或冷水浴或恒河水受用洗浴而为戏乐。如是等人皆欲乞求<a href=\"/remen/jietuo.html\" class=\"keylink\" target=\"_blank\">解脱</a>之法。愚夫顽嚚乃至如是果报云何。世尊有诸捡挍知事等类。因生憍慢憙怒自在纵愚夫势。不能了知所作之业<a href=\"/remen/shane.html\" class=\"keylink\" target=\"_blank\">善恶</a><a href=\"/remen/yinguo.html\" class=\"keylink\" target=\"_blank\">因果</a>。应与不与不与而与。回改称意以为势力。如是等类果报云何。世尊复有一类同修<a href=\"/remen/chujia.html\" class=\"keylink\" target=\"_blank\">出家</a>。不能恭敬有德业者。多畜门徒不时教诲。应不应作犯与不犯。是有为法是<a href=\"/remen/wuweifa.html\" class=\"keylink\" target=\"_blank\">无为法</a>。是世间法是出世法。又自不解不令他解。世尊是业成就当生何道。复次世尊或复有人。不能敬重父母师长。不护家族尊者。当生何处。世尊复有一类行贪嗔痴及等分者。其人业报复生何道。世尊复有杀盗邪淫。妄言绮语两舌恶口。嫉妒嗔恚邪见等业。当生何处。复有一类作咒术法不从师受自妄出法。当生何处。世尊复有一类愚痴之人。越三摩耶自在作法。当生何处。世尊以我思惟见闻。如是心不能了。唯愿为说解释我疑而生利益</p><p>尔时如来。即便称叹普思义菩萨摩诃萨言。善哉善哉又复叹言。善哉善哉普思义。如是三叹。汝为利益怜愍世间诸众生故。又复开演至理<a href=\"/remen/yinyuan1.html\" class=\"keylink\" target=\"_blank\">因缘</a>甚深之业作如是问。我当为汝分别解说。汝当谛听善思念之。普思义言。愿乐欲闻。佛言普思义。若有沙门婆罗门。及诸外道遮逻迦波利波斫迦尼健子等。如是炙身苦行双竖其脚衣缠而坐。两石击谷而为食法。以灰涂身粪秽埋身唯出其头。称解脱法。或卧棘刺投于深水。五热炙身或投大火。或食牛粪常翘一足或竖两臂或专食菜。或食稗子或食树叶。或冷水洗忍寒求净。或浴恒河而称解脱。彼诸愚痴专执为理。闻其正法而生诽谤。我当说其后受果报。佛子其有蹲踞缠衣服者。至大莲华<a href=\"/remen/diyu.html\" class=\"keylink\" target=\"_blank\">地狱</a>之中。其两石相击手自食者。当生驼驴之中。若灰涂身欢乐为道者。当生食吐毗舍阇鬼中。若投高岩者。当生水罗刹中。若以粪秽埋身唯出其头执为道者。生刀剑林大地狱处。若投入于水为解脱者。当生摩竭大鱼腹中。若五热炙身。当堕大火地狱。若食牛粪为净解毒。当堕猪道。自食其粪。次后复生饿鬼之中。若翘足诵咒执为道者。当作镬脚夜叉。若竖两臂举向头上为解脱者。当作竖发饿鬼。若唯食菜树叶稗子。当作骆驼驴象牛羊等身。若以冷水及恒河中取冻为道者。当堕寒冰地狱。若有如是外道等类。执为正道起诸业行。生于十六及三十二诸地狱中。复有作捡挍者。或以自在或以无智。或以势力或不羞耻。强相侵夺。或应与此而。将与彼或施物交互轻生改换。将与于人。或以冬施僧物而夏与之。或夏之物而冬与之。或速之物而迟与之。或有多物而速用尽。诸如是等皆违至理。命终之后当生。十六及三十二地狱之中。其于狱中所受形体随业各异。或于一身生无量头面亦差别。或马面驼面象面猪面鼠狼面。错鱼面低弥鱼面[鱼*占]忙鱼面吉罗鱼面。瞿[木*奈]娑面猫狸面乌鹊面黄狐面。野干面猨猴面百岁虫面百足虫面。水牛面罴面螭面师子面虎狼猫牛面。兔面羊面鹫面狗面。饿鬼渴面罗刹怒面诸恶禽兽使人怖面。如是可畏极恶之类。于一身上有诸头面。此等业果生于利刃刀剑地狱。转动其身备受诸苦。极<a href=\"/remen/tongku.html\" class=\"keylink\" target=\"_blank\">痛苦</a>猛酷苦。惨毒苦夺命苦。受是诸苦其罪未毕。经尔所俱胝那由他百千劫。生生受身皆亦如是。或一头下百千身分。一一身上百千亿头。一一头中百千亿舌。一一舌间有百千亿炽热猛焰。铁犁牛等耕尽其舌。如是千百亿身。各各皆有百千亿户虫。唼食其身渴饮其血饥食其肉。饥渴苦逼拔其心肝而啖食之。如是受报经无量岁。至无量劫乃至不可说不可说亿那由他劫。过是已后。即复更生海罗刹身。或时经过如须弥山微尘等劫。复生饥渴饿鬼之中。其中复经净居诸天三万六千劫。若以人间算数论之。即不可说不可说劫。从饿鬼中舍身。方作畜生之身驼驴猪狗。其经人间算数十千岁。为众合地狱一日夜。经于地狱百千亿那由他岁已。生于人间恶种姓家。人所憎恶人所毁辱。旃荼罗家押油家竹作家。贫穷苦极。如是等家而生其中。生生之身常患腹大水肿恶病。为人轻贱。极粗恶身极复羸瘦。复多贪食食无饱足。手足不具诸根多阙。身体班驳性复痴顽。如是展转难得出离。佛子是故知事之人诸捡挍主。不<a href=\"/remen/rufa.html\" class=\"keylink\" target=\"_blank\">如法</a>者。当得果报必定不虚。固当用心司存其事。佛子复有如是一类出家之者。偃蹇憍慢。或尊重者之所驱使。或为承事。由是得贪利养名闻而不恭敬有德业者。又不能为和上所应作事。亦复不能修行别解脱戒。是故常当思念。云何令我大得名利。若百若千侍从围绕。若入寺入村城邑聚落及以王都。于诸同住及以依止不能教诫。又不为说轻重<a href=\"/remen/jielv.html\" class=\"keylink\" target=\"_blank\">戒律</a>。既自不解不令他解。自不调伏宁静隐密。云何能令他人调伏宁静隐密。无有是处。自坏善根令他同住。依止等人亦坏善根。如是之人命终即共堕于罥索地狱。一劫<a href=\"/remen/liuzhuan.html\" class=\"keylink\" target=\"_blank\">流转</a>受苦。以净居天日月算数。若人间岁满足千劫。其同住依止。生于十六眷属地狱及水罗刹。常被鞭闼洋铜灌口。佛子是愚痴人。当生是处。佛子复有不顺轻慢应对于父母者。当生鸜鹆鸟中。若不知尊重父母师长。当生大声骆驼之中。若有轻慢沙门婆罗门等。当生长项孔雀之中。若有不尊敬家长者。当生喑痖猪羊之中。若行贪秽<a href=\"/remen/seyu.html\" class=\"keylink\" target=\"_blank\">色欲</a>之者。生三恶趣。复生人中诸根短阙。若行嗔恚。当生四趣或阎罗界。若行痴者亦复如是。乃至等分罪报如上生无断绝。<a href=\"/remen/shasheng.html\" class=\"keylink\" target=\"_blank\">杀生</a>之人。当堕地狱畜生饿鬼阎魔罗界。若生人中得二种报。一者短命二者多病。若偷盗者堕于三趣。若生人间得二种果。一者贫穷二者共财不得自在。邪淫之人乃至邪见。堕三恶趣及阎罗界。得受人身皆二种报。一短命二多病。于一切处一切时中常不安隐。佛子如是业报当知分明。佛子复有一类持咒之人。不从师受三摩耶法。自作法咒。彼即毁谤三代如来。即被毗那野迦之所残害。其诸咒法亦不成就。得虚妄罪。佛子以不从师不解三摩耶故。彼持咒人自陷及他。即为欺诳十方三世一切诸佛</p><p>尔时普思义菩萨摩诃萨。于世尊前欲重宣其义。以偈颂曰</p><p>善现色相具成就持咒<a href=\"/remen/wuwei.html\" class=\"keylink\" target=\"_blank\">无畏</a>大仙王</p><p>最初恼习巧断除如月破闇我稽首</p><p>人天中主众所依自在坚固金刚力</p><p>能破怨敌<a href=\"/remen/fannao.html\" class=\"keylink\" target=\"_blank\">烦恼</a>缚及诸魔军悉摧伏</p><p>阴魔死魔自在等一切降灭无有余</p><p><a href=\"/remen/zhengde.html\" class=\"keylink\" target=\"_blank\">证得</a>四住无畏法无碍解脱名为佛</p><p>往昔曾作太子时离垢化生时感现</p><p>于日光王如来所最初闻此三摩地</p><p>终不舍离于精进为求如此三昧王</p><p>如是展转遇诸佛数过须弥微尘等</p><p>以天妙物诸香华供养无量大导师</p><p>精进希求心不懈愿获证入三摩地</p><p>舍于身肉及手足丰乐玩具及王位</p><p>常以给施于贫乞为求三摩难得法</p><p>千万须弥微尘佛承事具修菩萨行</p><p>未曾辄起厌倦心常当重发上精进</p><p>于冬分时修苦行净持禁戒诸<a href=\"/remen/lvyi.html\" class=\"keylink\" target=\"_blank\">律仪</a></p><p>有施供物若侵用或回时日及别僧</p><p>当舍自身得异身于一身出无量头</p><p>一一头如弥娄山长舌生如连钩锁</p><p>一一头中舌如是百俱胝犁耕其舌</p><p>一一身中出诸虫数如弥娄微尘等</p><p>饥渴热恼烧逼身还各唼食其身肉</p><p>诸罪业报如是类象形马形及猪形</p><p>师子猫罴猨猴形展转递相食其肉</p><p>此是罪业恶果报毒蛇猛盛嗔怒起</p><p>乌与薰胡野干等狗及鹫鸟俱罗罗</p><p>瞿捺娑共余恶鸟食此恶业诸众生</p><p>所经成劫及坏劫无量成坏之劫数</p><p>食啖诸恶业众生众合地狱甚切恶</p><p>剑叶猛利及黑绳冷热解散其支节</p><p>炽然烧煮罪业者大叫罥索如利刃</p><p>及黑绳索亦复尔腐其身肉磨榨之</p><p>锯截上下诸骨节惨切缠缚苦烧煮</p><p>造恶业者殷重心饥火烧逼互相食</p><p>受于烧狱满一劫复半劫中堕畜生</p><p>成劫之时生人间常生贫贱极恶处</p><p>下劣种姓旃陀罗终不生于贵胜族</p><p>身常斑驳多白癞以罪果报诸色类</p><p>或生夜叉饿鬼界复常生于旃陀家</p><p>双盲或眇或聋哑或[病-丙+恋]躄等由罪累</p><p>生辄诸根不具足或手足杌或都无</p><p>语言倒错心迷惑此果皆由业所致</p><p>或生叫唤黑绳狱或一劫中及半劫</p><p>如是色类诸苦报罪业缘生获此果</p><p>若得施物回别异若施夏中回冬分</p><p>乘此业生八难中彼诸难中甚严酷</p><p>亦生十六诸眷属诸苦烧煮甚可畏</p><p>形类十八或二十皆以业缘受恶报</p><p>若生轻慢父母心不敬尊者及老宿</p><p>命终之后堕畜生诸飞鸟等鸜鹆类</p><p>上下中人不尊敬命终之后生畜生</p><p>或生长项孔雀中为于父母不<a href=\"/remen/xiaoyang.html\" class=\"keylink\" target=\"_blank\">孝养</a></p><p>不敬国德诸尊人命终之后生畜生</p><p>大声骆驼及驴中若有轻慢于父母</p><p>堕于猪驴食不净若有聪慧诸智者</p><p>达于<a href=\"/remen/shengsi.html\" class=\"keylink\" target=\"_blank\">生死</a>此<a href=\"/remen/bian.html\" class=\"keylink\" target=\"_blank\">彼岸</a>应当尊重敬父母</p><p>以为无上大<a href=\"/remen/futian.html\" class=\"keylink\" target=\"_blank\">福田</a>生于大富正信家</p><p>若有轻慢诸德业<a href=\"/remen/hufa.html\" class=\"keylink\" target=\"_blank\">护法</a>诸天当舍离</p><p>诸恶鬼神得其便夜叉之众来惊怖</p><p>若有轻慢于父母生生常处贫穷家</p><p>一切时中受轻毁复生顽痴奴仆中</p><p>若有轻慢于父母终无少选得安乐</p><p>妻子亲识皆逼恼又无饮食得充饱</p><p>举国饲之常不足生饿鬼形极恶报</p><p>若有轻慢于父母当必生于海罗刹</p><p>色身如赫焰火然日夜恒食热铁汁</p><p>若有轻慢于父母及诸耆宿尊德者</p><p>常为世人所厌离所有妻妾心亦然</p><p>如是种种恶色类说之穷劫不可尽</p><p>若不作过于尊者是名聪慧有智人</p><p>三种贪嗔痴不生身口意业常安乐</p><p>若嗔恶心断<a href=\"/remen/shengming.html\" class=\"keylink\" target=\"_blank\">生命</a>堕四趣中长受苦</p><p>劫盗邪淫及<a href=\"/remen/wangyu.html\" class=\"keylink\" target=\"_blank\">妄语</a>恶口两舌无义语</p><p>贪嗔恚痴诸业果终不得于人中乐</p><p>清净心中施财宝常当守慎诸戒业</p><p>修习忍辱无退转精进不懈入禅定</p><p>般若鉴了常远离是必当得萨婆若</p><p>终不犯于邪淫欲常远离于口意过</p><p>是则当得大导师而为众生演正法</p><p>嗔恚之心不暂有离魔系缚及邪见</p><p>不久当作世间灯十善明法化一切</p><p>若偷盗人及邪见当来生于针口虫</p><p>绮语两舌恶心者常以语言坏<a href=\"/remen/zhengjian.html\" class=\"keylink\" target=\"_blank\">正见</a></p><p>若有习行外道法投身高岩卧棘刺</p><p>如是邪见施财物当得少分资生报</p><p>施与修习正向者必获无尽大果报</p><p>若欲成就三道场皆应教授从师学</p><p>诸有不从教授者虚妄作法非真实</p><p>以不尊重导师故不能行用曼荼罗</p><p>若欲最上依最胜大普集经实法中</p><p><a href=\"/remen/sanjie.html\" class=\"keylink\" target=\"_blank\">三界</a>最胜广博场金刚种族摩尼宝</p><p>莲华白象诸高贵诸佛于中运自在</p><p>大胜自在殊法宝最上月鬘金刚髻</p><p>宝鬘及以日光鬘及法周罗摩尼顶</p><p>一切皆入金刚鬘拥护神咒皆由是</p><p>常当念诵无断绝念念即能灭罪障</p><p>日夜三时相续咒决定利益无有疑</p><p>或在高处河岸边诸神灵庙胜妙处</p><p>草野冢间宁静谧决定常恒乞食食</p><p>由是成就曼荼罗如教如说称要道</p><p>彼真实义得相应必当获成大义理</p><p>三十二种功成就以持得实道场法</p><p>是名不损成等要即是三种曼荼罗</p><p>护摩护沙百遍成由是成最曼荼罗</p><p>终不有疑念决定最胜法中常深信</p><p>慎勿诵于质多咒亦不敬礼诸邪神</p><p>若不礼事余圣神是作三等曼荼罗</p><p>若常不损害他命亦不破坏于他心</p><p>由以离咒魅着人即能成就曼荼罗</p><p>若衣羖羊及恶食恶心损坏诵诸咒</p><p>所作咒法皆不成彼即退失成咒法</p><p>有常护彼金刚杵不食油麻华饼等</p><p>智者应作最胜咒是咒法义应当成</p><p>若有不取师教授毗那野迦速疾着</p><p>若能从师而作咒为诸如来灌其顶</p><p>不损害他不着魅是名三等曼荼罗</p><p>智者谦心说理趣于尊卑类心平等</p><p>于诸世间真成就以得平等真实咒</p><p>于多人中虚妄言东西南北行不利</p><p>所作事业不称心彼不应说咒成就</p><p>薄福之人起过患毗那野迦所损害</p><p>若能彩画咒法成<a href=\"/remen/shaoxiang.html\" class=\"keylink\" target=\"_blank\">烧香</a>灯明如法者</p><p>咒法成就品类是彼等皆由慈业办</p><p>第一不杀成就业有慈有悲真实者</p><p>召请十方诸咒王明说决定实利益</p><p>以诸供具实体性诸持咒者修习之</p><p>彼诸咒者有聪慧彼应成就曼荼罗</p><p>三十三天吉祥处同等三种三摩耶</p><p>我应品类咒法成其福德力不可说</p><p>若有造作第一者曼荼罗所说理趣</p><p>如其净信作法成三种三摩地相应</p><p>以明咒坏于三界于三界咒皆成就</p><p>精勤用功弥加行所作咒法皆得成</p><p>金刚杵形画相似及以莲华形相好</p><p>应于露地曼荼罗彩画界道用珠珍</p><p>智者若如法成就是名实真广利益</p><p>画坛不画金刚杵不画佛形及佛子</p><p>持咒制吒及制征毗那野迦及使者</p><p>杜吒杜底紧伽罗应在像前咸画成</p><p>随其力分恭敬信奉献尔所诸导师</p><p>上味施与制吒等及毗野迦令欢喜</p><p>诸持咒仙应设供成就如法佛像前</p><p>普皆于彼曼荼中画于佛前如法作</p><p>安置道场诸门户应画毗那野迦像</p><p>应画守护地方神复画诸山持咒仙</p><p>合掌皆于佛前住如是咒神二十八</p><p>一一方面各图七日月天形咒神形</p><p>守护持者令成就东面画作因陀罗</p><p>南面画作乌尸罗西面画作日没山</p><p>北面画作于香山诸山画作咒仙座</p><p>合掌向佛像前住锁系毗那野迦项</p><p>住在持咒大仙前使者缠手执铁索</p><p>于咒法作扰乱相紧那罗有三十二</p><p>一一方面各有八清净坛中画作形</p><p>若成就佛坛法者千灯千华为庄严</p><p>千香水瓶杂供物筚篥琴瑟及箜篌</p><p>笙笛箫鼓诸音乐长笛方响诸乐器</p><p>诸天神有爱乐者于佛像前来鼓击</p><p>又张种种诸罗网种种诸妙<a href=\"/remen/sejie.html\" class=\"keylink\" target=\"_blank\">色界</a>道</p><p>种种宝瓶供如云能成曼荼胜妙法</p><p>若为毗那野迦着彼人终不成胜法</p><p>速疾失坏诸咒力勤行力用亦不成</p><p>不行诸定离修习不应胜坛得成就</p><p>是愚痴人作是法终不能成上胜利</p><p>若能依教作坛法已能满足十二年</p><p>专诵持咒不余业于高险岸及净处</p><p>以咒力能灭诸罪若欲诵咒及坛处</p><p>常以粳米乳酪等昼夜各以三时诵</p><p>诵时尽力限遍数月八十五及满月</p><p>修行习作曼荼罗必当即得胜成就</p><p>若有思惟分别者成就最胜理趣经</p><p>掘地一丈取净土将泥净地作坛法</p><p>清净洗浴着净衣如法至心系念诵</p><p>或三四肘七七肘取净好土作净坛</p><p>应请大乘妙胜经作法能获大<a href=\"/remen/154932.html\" class=\"keylink\" target=\"_blank\">饶益</a></p><p>大乘金刚髻珠菩萨修行分</p></div>"
}]