[{
    "title": "佛说地藏菩萨陀罗尼经 第1159部",
    "author": "未知",
    "html": "<div class=\"B1_text\"><p>　　佛说地藏菩萨陀罗尼经</p><p>　　如是我闻。一时佛在佉罗提耶山牟尼仙所住之处。与大<a href=\"/remen/biqiu.html\" class=\"keylink\" target=\"_blank\">比丘</a>众俱无量无数声闻大众。菩萨摩诃萨无量无边不可称计。说月藏讫。尔时南方有大香云雨。大香雨。大华云雨。大华雨。无量璎珞云雨。种种璎珞雨。大衣云雨。大衣雨。于佉罗提耶山牟尼仙所住之处。是诸大雨皆悉遍满。大阴云雨而香华衣服璎珞亦说种种无量法音。如是次第乃至广说。三归声。持戒声。忍辱声。<a href=\"/remen/jingjin.html\" class=\"keylink\" target=\"_blank\">精进</a>声。<a href=\"/remen/chanding.html\" class=\"keylink\" target=\"_blank\">禅定</a>声。具足<a href=\"/remen/zhihui.html\" class=\"keylink\" target=\"_blank\">智慧</a>降伏四魔声。名称普闻遍满<a href=\"/remen/sanjie.html\" class=\"keylink\" target=\"_blank\">三界</a>声。念定总持声。空<a href=\"/remen/wuxiang.html\" class=\"keylink\" target=\"_blank\">无相</a>无愿声。离欲声。色如聚沫声。受如水泡声。想如热炎声。行如芭蕉声。识如幻声。<a href=\"/remen/wuchang.html\" class=\"keylink\" target=\"_blank\">无常</a>苦空<a href=\"/remen/wuwo.html\" class=\"keylink\" target=\"_blank\">无我</a>之声。惭愧声。念处声。慈悲喜舍声。证诸法声。<a href=\"/remen/niepan.html\" class=\"keylink\" target=\"_blank\">涅槃</a>无窟宅声。三乘声。转法轮声。成就<a href=\"/remen/zhongsheng.html\" class=\"keylink\" target=\"_blank\">众生</a>声。度三恶道声。<a href=\"/remen/liuboluomi.html\" class=\"keylink\" target=\"_blank\">六波罗蜜</a>声。善巧方便乃至具足十地声。游戏<a href=\"/remen/shentong.html\" class=\"keylink\" target=\"_blank\">神通</a>声。游戏无上大乘声。阿鞞跋致声。无生法忍声。入佛海声。诸来众悉见种种雨。亦闻无量诸法音声。随意衣服严饰之声。又复皆悉见其两手有如意珠雨如意宝。其如意宝各出光明。如是光中皆见十方恒沙世界一切诸佛。是诸佛所各有菩萨而自围绕。其光明中尽见十方诸佛世界。若有病者。蒙光触身众病除愈。一切系缚及应死者。光触身故皆得<a href=\"/remen/jietuo.html\" class=\"keylink\" target=\"_blank\">解脱</a>。若身行恶口行恶意行恶。光触身时悉除三恶。若诸饥渴众生蒙光触身亦皆饱满。种种擿罚身受苦切。乏少衣服严饰璎珞种种之物。蒙光触身随所忆念悉得满足。若有<a href=\"/remen/shasheng.html\" class=\"keylink\" target=\"_blank\">杀生</a>偷盗邪淫妄言绮语两舌恶口骂詈蒙光触身。如是等恶皆悉得除。诸众生有求不得苦。蒙光触身皆悉受乐。光明清净悉无翳障。风云尘雾及诸秽苦恼辛酸。不善音声乃至怖畏恶触皆得除灭。远离诸恶。一切邪伪谄曲亦皆无余。一切恶欲悉得弃舍。诸妙胜乐一切皆集。尔时众会皆悉坚固难动。不动如地。心无去来不可毁坏。如是大众得未曾有。以何<a href=\"/remen/yinyuan1.html\" class=\"keylink\" target=\"_blank\">因缘</a>我等身体今皆大重不能自胜。当于尔时有一帝释。名曰净有。于大众中不远而坐。于是净有即从座起。而整衣服右膝着地。合掌向佛以偈闻曰</p><p>　　实语实见者实住牟尼尊</p><p>　　久住于法行唯愿演<a href=\"/remen/shuofa.html\" class=\"keylink\" target=\"_blank\">说法</a></p><p>　　佛为实因缘能灭众生苦</p><p>　　何故于此处而雨种种雨</p><p>　　大众皆喜悦心生信安乐</p><p>　　开示诸疑惑令住于大乘</p><p>　　身难动如地及一切人天</p><p>　　皆见如是相大众悉有疑</p><p>　　两手各皆出摩尼宝光明</p><p>　　一切诸衣鬘杂饰严身具</p><p>　　十方之<a href=\"/remen/futian.html\" class=\"keylink\" target=\"_blank\">福田</a>离一切过恶</p><p>　　众苦得休息皆因缘救世</p><p>　　一切诸<a href=\"/remen/tianren.html\" class=\"keylink\" target=\"_blank\">天人</a>无能说因缘</p><p>　　是谁神通力而来至此处</p><p>　　为佛诸菩萨梵摩帝释等</p><p>　　唯愿救世说神通之因缘</p><p>　　尔时<a href=\"/remen/shizun.html\" class=\"keylink\" target=\"_blank\">世尊</a>告净有帝释言。如是如是。汝今谛听。吾当说之。是地藏菩萨摩诃萨于无量阿僧祇劫。为五浊恶世成就众生故而来至此。与八十频婆那由他百千亿等大菩萨俱。悉为<a href=\"/remen/libai.html\" class=\"keylink\" target=\"_blank\">礼拜</a><a href=\"/remen/gongyang.html\" class=\"keylink\" target=\"_blank\">供养</a>恭敬故。欲见大众集会故。欲听大众起<a href=\"/remen/suixi.html\" class=\"keylink\" target=\"_blank\">随喜</a>故。是地藏菩萨作<a href=\"/remen/shamen.html\" class=\"keylink\" target=\"_blank\">沙门</a>像。现神通力之所变化。有如是等大<a href=\"/remen/zhuangyan.html\" class=\"keylink\" target=\"_blank\">庄严</a>事。亦是如来不可思议无量<a href=\"/remen/gongde.html\" class=\"keylink\" target=\"_blank\">功德</a>。亦名声闻辟支佛<a href=\"/remen/zhengfa.html\" class=\"keylink\" target=\"_blank\">正法</a>伏藏。亦名解脱智宝之大宝[泳-永+署]。亦名菩萨救世之法。亦名涅槃导师商主。犹若如意宝珠所求满足。亦如宝[泳-永+署]一切商人。亦如大地能生善根。亦是涅槃求法神器。亦是功德清净之瓶。亦是日月照明行处。亦是黑闇幽冥大炬。如月清凉<a href=\"/remen/fannao.html\" class=\"keylink\" target=\"_blank\">烦恼</a>热。如无足者得如意乘。如乱心者得<a href=\"/remen/ganlu.html\" class=\"keylink\" target=\"_blank\">甘露</a>味。如羸老者遇其机杖。是大福田之根本也。舍心无凝。如彼后流救苦难。如起亲友除结使炎之云盖。如净水珠除秽浊。若起崄回示正路。是疲极者安隐林坐。是四駃流<a href=\"/remen/shengsi.html\" class=\"keylink\" target=\"_blank\">生死</a>桥梁。亦度<a href=\"/remen/bian.html\" class=\"keylink\" target=\"_blank\">彼岸</a>无上大船。是三善根胜妙<a href=\"/remen/guobao.html\" class=\"keylink\" target=\"_blank\">果报</a>。是诸施者最上大乘。持戒不动如须弥山。精进难坏犹如金刚。忍辱坚固亦如大地。总持正法心无三相。禅定庄严如妙华鬘。智慧深广犹如大海。心无所依犹如<a href=\"/remen/xukong.html\" class=\"keylink\" target=\"_blank\">虚空</a>。方便无染如众华聚。处于外道如师子王。远离烦恼如犀一角。灭诸结使如洗尘垢。能除臭秽如疾飘风。将护有疾如彼良医。消除众病如妙药王。断除烦恼如持利剑。为怖畏者作大亲友。防诸怨敌如坚城堑。能除其浊如清净水。济诸饥乏犹如茸果。亦是裸者最胜衣服。与盛热者为密云盖。具足如是善根果报。清净第一坚固不坏。妙色处能生受乐。于大会处而生惭愧。除诸结使。禅定行处乘四正勤。四摄决流忍辱大地亦如须弥。总持深广如彼大海。神足无碍<a href=\"/remen/zizai.html\" class=\"keylink\" target=\"_blank\">自在</a>如虚空。降伏诸魔一切结习。<a href=\"/remen/xiuxing.html\" class=\"keylink\" target=\"_blank\">修行</a>正道无量禅定。亦为一切种种智之洲渚。能转无上清净法轮。地藏菩萨摩诃萨为欲来故先现此瑞。亦为供养恭敬我故来至于此。佛复赞叹地藏菩萨言。汝从南方来。八十频婆百千那由他菩萨以神通力俱来至此。悉作声闻像在如来前。顶<a href=\"/remen/lifo.html\" class=\"keylink\" target=\"_blank\">礼佛</a>足右绕三匝。即为合掌而说偈言</p><p>　　两足最胜大导师恒修于慈发<a href=\"/remen/shanxin.html\" class=\"keylink\" target=\"_blank\">善心</a></p><p>　　能生忍辱如大地解脱众生除嗔恚</p><p>　　是足最大诸相好而能严饰一切界</p><p>　　能满一切诸福田常修实语及大慈</p><p>　　能悉断除诸受网皆能如实善安住</p><p>　　舍余清净诸佛国其中众生具善根</p><p>　　本愿欲度浊恶世成就一切诸众生</p><p>　　能生坚固勤精进超过无量诸苦行</p><p>　　常修难行恐怖处超过无量诸苦行</p><p>　　<a href=\"/remen/bushi.html\" class=\"keylink\" target=\"_blank\">布施</a>持戒忍精进修习禅定与智慧</p><p>　　无数诸佛菩萨等声闻大众皆供养</p><p>　　充给饥渴病汤药救度一切诸系缚</p><p>　　我从本来舍身命为利众生无贪惜</p><p>　　常为法故而舍身皮骨肉血施众生</p><p>　　已所得乐皆悉舍有大慈悲为一切</p><p>　　于诸众生烦恼网修行寂灭悉<a href=\"/remen/chaodu.html\" class=\"keylink\" target=\"_blank\">超度</a></p><p>　　开闭一切六情根常能远离于诸欲</p><p>　　修苦无常空无我亦善观察于世谛</p><p>　　诸苦所因爱欲本悉能干竭诸烦恼</p><p>　　以是义故摄六情能善断除一切爱</p><p>　　能修无量大悲门普给一切诸群生</p><p>　　我要不舍大誓愿而亦不住胜<a href=\"/remen/puti.html\" class=\"keylink\" target=\"_blank\">菩提</a></p><p>　　一切众生如如相亦见群盲受苦切</p><p>　　如是思惟为众生便能勤修大精进</p><p>　　发超精进施戒忍修诸禅定及智惠</p><p>　　犹如其母唯一子而以慈心育养之</p><p>　　汝于众生亦如是常能赈给于一切</p><p>　　是故汝速得菩提度脱一切无量众</p><p>　　汝本修习菩提时誓愿不舍一众生</p><p>　　无不便住施戒忍精进禅定修智惠</p><p>　　常能于彼末世中求于无上胜菩提</p><p>　　是故救世于未劫速得无上最胜道</p><p>　　调伏恶魔夜叉等诸恶龙神及与人</p><p>　　犹如金刚断诸结悉能安住诸圣道</p><p>　　为无量众而授记当成菩提无上道</p><p>　　功德最胜明智者是真福田之大将</p><p>　　于无量界为救世皆覆一切诸群生</p><p>　　于十方界作福田名声远闻遍一切</p><p>　　是故一切诸菩萨皆悉能舍于己事</p><p>　　是汝神足而来集俱诣世尊大牟尼</p><p>　　愿令如来特演说若得闻者皆<a href=\"/remen/huanxi.html\" class=\"keylink\" target=\"_blank\">欢喜</a></p><p>　　既闻法已勤精进常得修学菩提道</p><p>　　皆犹于海大将力当得疾近于菩提</p><p>　　未曾闻见令大集是故汝等俱来会</p><p>　　有十三亿诸夜叉其为残害食肉血</p><p>　　疾舍诸恶到于此安住最胜无上道</p><p>　　有得忍辱陀罗尼有得最妙诸禅定</p><p>　　有已获证诸漏尽无著罗汉人中尊</p><p>　　有能善修四无量有能住于四摄法</p><p>　　有得最胜四辩才复有得修诸忍法</p><p>　　有得<a href=\"/remen/sanmei.html\" class=\"keylink\" target=\"_blank\">三昧</a>首楞严有得虚空智惠眼</p><p>　　有得无生诸法忍皆因世尊所说法</p><p>　　悉制一切诸异学九十六种外道等</p><p>　　摧伏一切魔怨已皆是救世大将力</p><p>　　开闭<a href=\"/remen/diyu.html\" class=\"keylink\" target=\"_blank\">地狱</a>鬼畜生利益一切天人众</p><p>　　是故真实诸众生而皆来集佛神力</p><p>　　饥饰疾疫刀兵劫悉于今日而消灭</p><p>　　若自盲冥失正道此诸众生令解脱</p><p>　　无量烦恼狂乱者皆悉安置寂灭道</p><p>　　令众悉能舍已业为礼如来故至此</p><p>　　无量世界亿佛土皆是救世之所住</p><p>　　名闻十方称无量我等闻已故至此</p><p>　　一切种智功德海得闻如是真实相</p><p>　　度脱一切诸众生我令欢喜故敬礼</p><p>　　而于百千亿万劫常勤修习种种施</p><p>　　我今当学发弘誓我今来此佛神足</p><p>　　我当修学处浊世能到第一胜菩提</p><p>　　尔时地藏菩萨摩诃萨以若于种天华香华璎珞而散佛上。所散之华变成宝盖。是时地藏菩萨在佛前坐。谛听受经。诸来会众<a href=\"/remen/jiandi.html\" class=\"keylink\" target=\"_blank\">见地</a>藏菩萨生希有想。以种种香华璎珞缯盖幢幡及诸衣服。以散地藏菩萨上。作如是言。我等快得善利。佛神力故得见如是诸大丈夫。礼敬问讯</p><p>　　尔时复有渴仰菩萨摩诃萨。从座而起。整其衣服右膝着地。合掌向佛白佛言。世尊此善男子从何佛国而来至此。修何善根能作如是种种赞叹说佛功德。我从昔来未曾闻见</p><p>　　尔时世尊告渴仰菩萨。止止大士。不须是闻一切大众及诸天人。除佛如来无有能知。此善男子功德数量。如来今日必当显说。但诸天人愚闇自弊。是族性子成就不可思议功德首楞严三昧。入如来行处得无生法忍。于诸<a href=\"/remen/fofa.html\" class=\"keylink\" target=\"_blank\">佛法</a>而得自在。入深法忍已度一切智海。此善男子游戏。以师子光三昧登一切智山须弥之顶。摧伏异学成就众生。在所佛国悉皆止住。随诸佛国入智三昧。以是三昧力故。令一切国土众生见诸菩萨。随诸佛国入智乐三昧。于彼国土所有供养佛。随诸佛国入清净乐三昧。入是三昧悉见诸欲一切过悉。而于心相清净无染。随诸佛土入惭愧三昧。而于彼国令诸众生悉得惭愧远离诸恶无有愚闇。随诸佛国入水[泳-永+署]三昧。亦能令彼一切众生悉入是定。令诸众生得<a href=\"/remen/suming.html\" class=\"keylink\" target=\"_blank\">宿命</a>智。能先世死此生彼。善于禅定。随诸国土入无忧明三昧。亦能令彼一切众生悉离忧愁。于诸佛国入神通三昧。亦能令彼一切众生皆入神通三昧。随佛国土入智明三昧。亦能令彼一切众生悉离愚痴。便见十方一切佛国。随诸佛国入佛炬三昧。亦能令彼一切众生皆归依<a href=\"/remen/sanbao.html\" class=\"keylink\" target=\"_blank\">三宝</a>。随诸佛国入金刚光三昧。入是三昧已。亦能令彼一切诸佛国土。铁围山铁国围。乃至须弥山王。一切嵠涧沟壑皆悉尽现。地平如掌。能令一切诸恶毒蛇及以蛊道皆悉消灭。随诸佛国入智力降伏三昧。亦能令彼魔及魔眷属皆悉惊怖归依三宝。随诸佛国入电光三昧。亦能令彼一切众生离后世怖得法安慰。随诸佛国入昧乐三昧。亦能令彼一切众生随其所念饮食悉得充足。随诸佛国入精气悦乐三昧。亦能令彼一切众生得坚牢身离诸病苦。随诸佛国入乐具三昧。亦能令彼一切众生。悉得状敷卧具衣服璎珞无所乏少。病医药身皆端正。随诸佛国入无诤智三昧。亦能令彼一切众生身皆长庄端严殊大。远离一切怨憎系缚。皆悉受乐。皆如布施持戒忍辱精进禅定。心无散乱具足智惠深入<a href=\"/remen/faxiang.html\" class=\"keylink\" target=\"_blank\">法相</a>。随诸佛国入无忧怖三昧。而能于彼一切众生皆得欢乐心离忧怖。随诸佛国入光乐三昧。于彼佛国一切众生得无碍智离于事务。随诸佛国入善住金刚三昧。亦能令彼一切众生得诸根具足悉不缺坏。随诸佛国入观幢三昧。亦能令彼一切众生皆悉厌离弃舍诸恶护持十善上生天道。随诸佛国深入大慈音声三昧。亦能令彼一切众生各相哀愍皆起慈心。得<a href=\"/remen/wuwei.html\" class=\"keylink\" target=\"_blank\">无畏</a>心得无恼心等心更相悲念。随诸佛国入集福处三昧。亦能令彼一切众生得离斗诤。疾病饥馑非时风雨饮食苦恼辛酸等味皆悉消灭。是地藏菩萨所至佛土入海电三昧。随所至国一切皆悉变成宝地。离诸秽恶衣树。璎珞树华菓树严饰佛界。于晨朝时入恒河沙世界三昧。为成就众生故从禅定起。令无量无边诸佛世界。于五浊恶世成就众生。悉无余有佛世界刀兵起时。此族姓子以晨朝时入三昧力故。刀兵钾杖悉皆消灭。随诸佛土有疾疫劫起害诸众生。亦令疾疫自然消灭。随诸佛土若有饥馑起。令彼饥馑亦尽消灭悉得充满。此族姓子以是三昧威神力故。能令成就一切众生。地藏菩萨以不思议功德成就众生。于过去无量恒河沙诸佛所。发大悲坚固誓愿。皆悉成就一切众生。庄严势力犹如电震。于一食顷而能成就无量亿等那由他人具足善根。若有众生为无量种种诸苦所恼饥渴切逼。有称地藏菩萨名者。悉能令彼饮食充足灭诸苦恼。置涅槃道皆得快乐。若有众生乏少衣服宝冠璎珞病瘦医药种种众具。若称地藏菩萨名者。随其所欲皆令充具足。安住涅槃道得第一乐。若有众生离喜乐心而与不喜乐集会者。若称地藏菩萨名者。一切乐具尽皆归之。所不憘者亦悉远离。是意所乐者能令皆得安住涅槃得第一乐。若有众生身心受苦众病所持。能称地藏菩萨名号。身心苦恼皆悉除愈。安置涅槃得第一乐。若诸众生恶心相向。能称地藏菩萨名号一心归依者。令彼众生柔和忍辱更相惭愧。慈心<a href=\"/remen/chanhui.html\" class=\"keylink\" target=\"_blank\">忏悔</a>安住涅槃。若诸众生系闭牢狱枷锁其身具受众苦。能称地藏菩萨名号一心归依者。令诸众生皆得解脱自在无碍乃至应被系缚因执鞭杖。能称地藏菩萨名号一心归依者。亦复如是皆得解脱。安住涅槃得第一乐。若有众生诸根不具。疲极<a href=\"/remen/xiedai.html\" class=\"keylink\" target=\"_blank\">懈怠</a>颠狂放逸忘失本心。贪欲嗔恚愚痴嫉妒悭怖邪疑憍慢眠睡等恶皆悉炽盛。能称地藏菩萨名号一心归依者。如是众苦皆令解脱。安住涅槃得第一乐。若有众生为大水浊流猛火所所焚。或隧高岩投身山崄。或堕树木及诸屋舍而身巅覆。有如是等无量怖畏。称地藏菩萨名号一心归依者。有如是等怖畏之事悉令解脱。安住涅槃得第一乐。若有众生为诸毒蛇种种禽兽之所螫者。或被种种毒药所中。能称地藏菩萨名号一心归依者。是诸怖畏悉得解脱。若有众生为阿波魔罗奄弊伤害。若一日二日三日乃至七日。能令心狂心乱心战心调心颠倒乃至失心。能称地藏菩萨名号一心归依者。如是族姓男女于诸怖畏悉皆得解脱。安住涅槃得第一乐。若有众生为诸罗刹恶鬼所捉。鸠槃荼所捉。富单那所捉。迦吒富单所捉。师子虎狼恶毒蛊道。或为军阵战斗怨贼围绕。临敌惧无贪生求乐。能称地藏菩萨名号一心归依者。如是族姓子男女速离众苦悉除患难。安住涅槃得第一乐。若有众生。为多闻为信为戒为施为禅定。为神通为解脱。为色声香味触。为诸功德。为工巧华菓树木敷具。为增益财利。为诸医药房舍屋宅。为使水雨顺时。为得凉风。为求男女妻子方便修福。为除寒热。令得<a href=\"/remen/zhengnian.html\" class=\"keylink\" target=\"_blank\">正念</a>。求如是等种种因缘。能称地藏菩萨名号一心归依者。此善男子威德力故。悉能称彼无量众生功德所愿。譬如下种于彼荒田。能称地藏菩萨名号一心归依者。皆悉变成微妙胜菓。何以故。此善男子以过去无量阿僧祇不可数劫。如来之前发坚誓愿犹如大地。令一切众生皆悉受用。是善男子功德力故。能令善根茎枝叶乃至华菓皆悉润泽增长成就。若有众生造作诸恶十不善业。能称地藏菩萨名号一心归依者。一切结使烦恼消灭。远离十恶成就十善。于诸众生起慈悲心与利益心。是善男子以精进力。于一食顷。无量阿僧祇诸佛世界。于一一佛国。以一食顷。度脱无量恒河沙阿僧祇众生。以是相貌令脱诸恶。皆悉成就不思议功德。此善男子以是坚固誓力。能令成就一切众生。如是族姓子或作梵天身成就众生。或作自在天大自在天摩醯首罗天。或作欲界他化自在天。化乐天兜率陀天炎摩天。帝释身四天王天身。或作菩萨身。或作辟支<a href=\"/remen/foshen.html\" class=\"keylink\" target=\"_blank\">佛身</a>作声闻身。或作转轮圣王<a href=\"/remen/poluomen.html\" class=\"keylink\" target=\"_blank\">婆罗门</a>刹利毗舍首陀等身。或作男身女身。或作童男童女身。或作乾闼婆紧那罗摩睺罗伽天龙夜叉身。或作罗刹身。或作鸠槃荼身。或作毗舍阇身。或作富单那身。或作师子身。或作虎狼身。或作鸠身马身。或作水牛身。或作种种鸟身。或作阎罗王身。或作地狱卒身。或作地狱身。为诸众生种种说法。随众生显示三乘。皆悉令作不退转地。此善男子成就如是不思议功德伏藏。以解脱宝而自庄严。亦是菩萨诸法之母。向大涅槃无上商主。善男子<a href=\"/remen/mile.html\" class=\"keylink\" target=\"_blank\">弥勒</a>文殊观世音普贤等而为上首。如是等恒河沙诸大菩萨。若人于百劫中礼敬供养欲求所愿。不如于一食顷礼拜供养地藏菩萨。功德甚多所愿速得悉皆满足。何以故。此地藏菩萨于一切众生能大<a href=\"/remen/154932.html\" class=\"keylink\" target=\"_blank\">饶益</a>为如意宝故。此族姓子若欲成就众生故能发坚固大悲伏藏。令满一切众生心愿。是故善男子善女人。应当供养地藏菩萨。时会大众十方来者。菩萨摩诃萨及诸声闻。一切天人夜叉乾闼婆等。从座而起随力供养。或以金银等。以敬彼地藏菩萨上。或以种种宝华衣服摩尼宝珠及华鬘珠璎珞金缕幡盖。以散地藏菩萨上。复以无量音乐种种赞颂供养地藏菩萨。尔时地藏菩萨摩诃萨复以此供施修伽陀即说偈言</p><p>　　天人龙神所供养十方菩萨皆来集</p><p>　　闻有救世大功德愿佛受我最胜供</p><p>　　尔时地藏菩萨摩诃萨说是偈已<a href=\"/remen/dl.html\" class=\"keylink\" target=\"_blank\">顶礼</a>佛足。于是世尊复说偈言</p><p>　　欲起坚固净智者能灭众生诸烦恼</p><p>　　令众得乐如宝手能断结纳如金刚</p><p>　　汝起大悲诸精进以是供养最胜尊</p><p>　　其心如海救一切度诸众生苦彼岸</p><p>　　尔时地藏菩萨摩诃萨作礼而起白佛言。世尊我当济度此四天下。增长比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优波夷。增长<a href=\"/remen/shouming.html\" class=\"keylink\" target=\"_blank\">寿命</a>。护念增长寿命。身无病疾。增长色力。增长名称。增长资业。增长亲友。增长眷属。增长信戒。增长多闻。增长于施。增长忍辱。增长方便。增长学意及诸圣谛。增长人于大乘一切延道。增长照明真实法相。增长成就一切众生。增长发大慈悲喜舍。增长无量一切净法。增长妙称名闻三界。增长法雨润三有流。增长大地一切物味。增长众生所有善业。增长法气无数福行。增长智惠皆悉照明。增长六波罗蜜所行之道。增长五眼通达无碍。增长灌顶。增长涅槃。增长威德照明一切未曾有法。众德究竟记莂咒术陀罗尼章句。我于过去恒河沙佛所。皆悉<a href=\"/remen/shouchi.html\" class=\"keylink\" target=\"_blank\">受持</a>如是等咒。增长白净具足之法。增长种子根茎华菓一切药谷。增长云雨地水火风。增长福乐。增长财物。增长无量最胜果报。增长基业。此咒利益能除一切苦恼系缚。即说咒曰</p><p>　　阎浮(一)阎阎浮(二)阿舍阎浮(三)婆迦啰阎浮(四)庵婆阎浮(五)毗罗阎浮(六)婆阇罗阎浮(七)阿卢伽阎浮(八)达摩阎浮(九)婆吒摩阎浮(十)婆帝耶尼梨阿罗阎浮(十一)鞞婆婆卢伽反摩阎浮(十二)忧婆舍摩阎浮(十三)忧波舍摩阎浮(十四)那那那阎浮(十五)阇那婆牟致啰那阎浮(十六)毗尸梨夜那阎浮(十七)奢多婆阎浮(十八)婆遮修[跳-兆+致]摩醯利(十九)陀弥(二十)县弥(二十一)遮迦啰斯(二十二)遮迦摩私梨(二十三)差利(二十四)奚疑(二十五)迦啰婆婆婆啼(二十六)阿梨波啰鞞(二十七)婆遮啰婆陀弥(二十八)啰遮陀弥(二十九)波啰遮遮遮醯梨(三十)摩梨(三十一)伊迦他他企(三十二)他丘楼(三十三)闼梨(三十四)舍梨(三十五)弥梨(三十六)摩板(三十七)多板(三十八)鸠梨(三十九)弥梨(四十)鸯久之多毗(四十一)頞梨(四十二)柢梨(四十三)波啰柢梨(四十四)叉吒苦婆梨(四十五)真只真(四十六)真求梨(四十七)休楼休楼休楼(四十八)鸠流兜弥梨(四十九)弥梨板(五十)婆荼婆可罗(五十一)[门@视][门@视]梨(五十二)嚧[口*留]嚧楼[口*留](五十三)婆婆阇毗(五十四)轮檀弥(五十五)私婆呵(五十六)摩诃复陀迦楼沙毗轮檀弥弥私婆呵(五十七)迦楼沙罗波毗轮檀弥私婆呵(五十八)迦楼沙乌阇毗揄檀弥私婆呵(五十九)萨婆呵奢婆利富罗檀弥私婆呵(六十)萨婆婆斯耶三波陀弥弥私波呵(六十一)萨婆多他多阿袠底私婆呵(六十二)萨婆菩提萨埵阿袠底阿[少/兔]元地底私婆呵(六十三)</p><p>　　世尊今所说咒是未曾有威德照明。是众德本。记莂章句陀罗尼神咒。我于过去恒河沙诸佛所受持是咒。增长一切白净之法。增长诸善根茎枝叶华菓药糓雨泽地水火风。增长喜乐。增长财物。增长胜妙。增长产业。此咒威力善能系缚亦名善解。世尊说此陀罗尼咒。与四天下声闻<a href=\"/remen/dizi.html\" class=\"keylink\" target=\"_blank\">弟子</a>比丘比丘尼优婆塞优婆夷皆悉护念。增长财物一切产业。增长佛法能令流布。广大无量三界受乐</p><p>　　尔时地藏菩萨广说如是大记莂经。时佉罗提耶山六种震动。一切音声乐不鼓自鸣。雨众宝华。一切大众皆悉战慓生希有想</p><p>　　尔时阿难从座而起。偏袒右肩叉手合掌。而白佛言。世尊此法之恶当名何经。云何受持。云何修行。佛告阿难。此经名为地藏菩萨誓愿度诸众生。如是受持。复名大方广。如是受持。亦名师子光三昧。亦名随诸佛土入惭愧三昧。如是受持。亦名陀罗尼神咒。如是受持。修行法用汝今复听。佛告阿难。若有众生临当形戮杻械枷锁疾病困苦鬼魅所著者。一心敬礼地藏菩萨称名。至心诵持此咒。忏悔根本重罪发<a href=\"/remen/putixin.html\" class=\"keylink\" target=\"_blank\">菩提心</a>。从今始以尽未来际。不杀不盗不淫不<a href=\"/remen/wangyu.html\" class=\"keylink\" target=\"_blank\">妄语</a>不饮酒。不食肉不食五辛。受三聚戒。何等为三。摄善法戒。摄众生戒。摄<a href=\"/remen/lvyi.html\" class=\"keylink\" target=\"_blank\">律仪</a>戒。乃至菩提归命三宝众。不归依九十六种外道邪法。佛复告阿难。若比丘比丘尼优婆塞优婆夷受持此咒。净持房舍安建道场。悬缯幡盖香泥涂地<a href=\"/remen/shaoxiang.html\" class=\"keylink\" target=\"_blank\">烧香</a>散华。称地藏菩萨至心敬礼。诵念此咒。五逆十恶四重八禁。若不除灭无有是处。除不至心等方经偷僧祇物乃至一比丘物此经不摄。若有受持读诵此经陀罗尼咒。有飞尸伏注鸟鸣百怪一切诸恶悉皆消灭</p><p>　　尔时毗沙门天王顶礼佛足白佛言。世尊若有受持读诵此经陀罗尼咒者。我当拥护盖其势力。若有众生信邪倒见。或事北神九子母神阿魔神[穴/土/黾]君社地社神诈称先人。如是邪见。我使此人行住不安。恶梦纵横。唯愿世尊听我受持。佛告善哉善哉。汝大慈无量饶益众生。我助汝喜。佛说经已。梵天帝释四天王菩萨摩诃萨一切大集阿难等。闻佛所说欢喜奉行</p><p>　　地藏菩萨陀罗尼经</p></div>"
}]