[{
    "title": "瑜伽集要焰口施食起教阿难陀缘由 第1319部",
    "author": "沙门不空 译",
    "html": "<div class=\"B1_text\"><p>瑜伽集要焰口施食起教阿难陀缘由</p><p>唐<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。在迦毗罗城尼俱律那僧伽蓝所。与诸<a href=\"/remen/biqiu.html\" class=\"keylink\" target=\"_blank\">比丘</a>并诸菩萨无数众会。前后围绕而为<a href=\"/remen/shuofa.html\" class=\"keylink\" target=\"_blank\">说法</a>。尔时阿难独居静处念所受法。即于其夜三更已后。见一饿鬼名曰焰口。其形丑陋身体枯瘦。口中火然咽如针锋。头发髼乱牙爪长利甚可怖畏。住阿难前白阿难言。汝却后三日命将欲尽。即便生于饿鬼之中。是时阿难闻此语已。心生惶怖问饿鬼言。大士若我死后生饿鬼者。我今行何方便得免斯苦。尔时饿鬼白阿难言。汝于来日晨朝。若能<a href=\"/remen/bushi.html\" class=\"keylink\" target=\"_blank\">布施</a>百千那由他恒河沙数饿鬼饮食。并余无量<a href=\"/remen/poluomen.html\" class=\"keylink\" target=\"_blank\">婆罗门</a>仙。阎罗所司业道冥官。及诸鬼神先亡久远等所食饮食。如摩伽陀国所用之斛。各施七七斛饮食。并为我等<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/sanbao.html\" class=\"keylink\" target=\"_blank\">三宝</a>。汝得增寿。令我等辈离饿鬼苦得生天上。阿难见此焰口饿鬼。身形羸瘦枯燋极丑。口中火然其咽如针。头发髼乱毛爪长利。又闻是语。甚大惊怖。身毛皆竖即至晨朝。从座而起往诣佛所。右绕三匝顶<a href=\"/remen/lifo.html\" class=\"keylink\" target=\"_blank\">礼佛</a>足。身体战栗而白佛言。大悲世尊愿救我苦。所以者何。昨夜三更经行静处念所受法。见焰口鬼而语我言。汝过三日必当命尽生饿鬼中。我问鬼言。云何令我得免斯苦。饿鬼答言。汝若能施百千那由他恒河沙数无量饿鬼。婆罗门仙阎罗所司业道冥官。及诸鬼神侍从眷属先亡久达。平等普施饿鬼饮食。汝得增寿。白言世尊。云何能办无量饮食充足。佛告阿难汝今勿怖。我念过去<a href=\"/remen/wuliangjie.html\" class=\"keylink\" target=\"_blank\">无量劫</a>中。曾作婆罗门时。于<a href=\"/remen/gsyps.html\" class=\"keylink\" target=\"_blank\">观世音菩萨</a>摩诃萨边受得陀罗尼名曰无量威德<a href=\"/remen/zizai.html\" class=\"keylink\" target=\"_blank\">自在</a>光明如来陀罗尼法。佛告阿难。汝若善能作此陀罗尼法加持七遍。能令一食变成种种<a href=\"/remen/ganlu.html\" class=\"keylink\" target=\"_blank\">甘露</a>饮食。即能充足百千俱胝那由他恒河沙数一切饿鬼。婆罗门仙异类鬼神上妙饮食。皆得饱满。如是等众。一一各得摩伽陀国所用之斛。此食此水量同法界。食之无尽。皆获圣果<a href=\"/remen/jietuo.html\" class=\"keylink\" target=\"_blank\">解脱</a>苦身。佛告阿难。汝今<a href=\"/remen/shouchi.html\" class=\"keylink\" target=\"_blank\">受持</a>此陀罗尼法。令汝福德<a href=\"/remen/shouming.html\" class=\"keylink\" target=\"_blank\">寿命</a>增长。饿鬼生天及生<a href=\"/remen/jingtu.html\" class=\"keylink\" target=\"_blank\">净土</a>受人天身。能令施主。转障消灾延年益寿。现招胜福当证<a href=\"/remen/puti.html\" class=\"keylink\" target=\"_blank\">菩提</a>。发广大心普为有情。积劫已来多生父母。列宿天曹幽司地府焰魔鬼界。蜫微蠢动一切含灵。普设无遮广大供养悉来赴会。承佛威光洗涤身田。获斯胜利受人天乐。唯愿诸佛<a href=\"/remen/banruo.html\" class=\"keylink\" target=\"_blank\">般若</a>菩萨金刚天等。及诸业道无量圣贤。以<a href=\"/remen/wuyuan.html\" class=\"keylink\" target=\"_blank\">无缘</a>慈证我所行。是故我等为欲满足宏誓愿故。为欲宏护令济有情无退失故。为摧诸业令清净故。为欲<a href=\"/remen/jingjin.html\" class=\"keylink\" target=\"_blank\">精进</a>求无上道速成就故。为欲拔济恶道<a href=\"/remen/zhongsheng.html\" class=\"keylink\" target=\"_blank\">众生</a>。永抛<a href=\"/remen/kuhai.html\" class=\"keylink\" target=\"_blank\">苦海</a>登<a href=\"/remen/bian.html\" class=\"keylink\" target=\"_blank\">彼岸</a>故。如经所说无边世界<a href=\"/remen/liudao.html\" class=\"keylink\" target=\"_blank\">六道</a>四生。其中所有为于主宰统领上首之者。皆是住不思议解脱菩萨。慈悲誓愿分形布影示现<a href=\"/remen/huashen.html\" class=\"keylink\" target=\"_blank\">化身</a>。在六道中同类受苦。设于方便不被<a href=\"/remen/fannao.html\" class=\"keylink\" target=\"_blank\">烦恼</a>随烦恼坏。分别诸业令发道意。常自克责悔身造作。调伏<a href=\"/remen/jiaohua.html\" class=\"keylink\" target=\"_blank\">教化</a>一切众生为大导师。摧灭三涂净诸业道。断截爱流不舍<a href=\"/remen/xingyuan.html\" class=\"keylink\" target=\"_blank\">行愿</a>。处于苦海为善知识。成熟利乐一切有情证大<a href=\"/remen/niepan.html\" class=\"keylink\" target=\"_blank\">涅槃</a>。若有施主深信大乘渴仰瑜伽。愿乐见闻陀罗尼藏甘露法门。为诸有情兴拔济心。殷勤称赞舍大财宝。三请于师方许坛法。平等一如离怨憎想。常行布施无有悔恨。亲近善友勇猛精进无有怯弱。至求大道称赞三宝。抚育<a href=\"/remen/shengming.html\" class=\"keylink\" target=\"_blank\">生命</a>方便拔济皆令解脱。不以恶求而养身命。常自利他。彼善男子是真善友。行菩萨行普为三涂。诸恶趣中一切饿鬼。焰魔王等婆罗门仙。<a href=\"/remen/xukong.html\" class=\"keylink\" target=\"_blank\">虚空</a>诸天释梵四王。列宿天曹龙神八部。日月须弥修罗外道。六欲魔众水火风空。山林窟穴舍宅宫殿伽蓝。大地江河流泉浴池。庙宇吉凶游行神众。抄录<a href=\"/remen/shane.html\" class=\"keylink\" target=\"_blank\">善恶</a><a href=\"/remen/shentong.html\" class=\"keylink\" target=\"_blank\">神通</a>无碍。毛羽飞空水族游鳞。披毛角类蠢动含灵。曝野游魂鞭尸苦涩。多生冤恨相系未免。历劫冤魂负于财命。亡过僧尼未<a href=\"/remen/zhengguo.html\" class=\"keylink\" target=\"_blank\">证果</a>者。多生父母眷属亲戚。承如来教得出三涂。无量<a href=\"/remen/diyu.html\" class=\"keylink\" target=\"_blank\">地狱</a>发<a href=\"/remen/putixin.html\" class=\"keylink\" target=\"_blank\">菩提心</a>。各愿放舍解脱冤结。递相赞念如父母想。到此道场证知护念。心怀踊跃如优昙花。甚难可值由自造作。处于人间识情难定。多随妄起积为苦源。未获圣果旋生过患。又复依王水土住佛慈光常思曩缘犹怀今果。日夜克责何报如斯。或为眷属亲戚父母。几曾翻覆颠倒攀缘。改形换面岂将辩识。惟愿今日承斯<a href=\"/remen/foli.html\" class=\"keylink\" target=\"_blank\">佛力</a>。驾逈飞空到此道场。慈光拂体各随形类。忏涤尘尤发菩提心。纳斯供养。佛告阿难。若欲受持施食之法。须依瑜伽甚深<a href=\"/remen/sanmei.html\" class=\"keylink\" target=\"_blank\">三昧</a>阿阇梨法。若乐<a href=\"/remen/xiuxing.html\" class=\"keylink\" target=\"_blank\">修行</a>者。应从瑜伽阿阇梨学。发无上大菩提心受三昧戒。入大曼拏啰得灌顶者。然许受之。受大毗卢遮那如来五智灌顶。绍阿阇梨位方可传教也。若不尔者递不相许。设尔修行自招殃咎。成盗法罪终无功效。若受灌顶依于师教。修习瑜伽威仪法式。善能分别了达<a href=\"/remen/faxiang.html\" class=\"keylink\" target=\"_blank\">法相</a>。故名三藏。阿阇梨方得传斯教也。若欲作法。先自护持<a href=\"/remen/dizi.html\" class=\"keylink\" target=\"_blank\">弟子</a>亦尔。定知日已。选择净地精华大舍。闲静园林鬼神爱乐。流泉浴池江海山泽。福德之地堂舍亦得。<a href=\"/remen/rufa.html\" class=\"keylink\" target=\"_blank\">如法</a>涂摩用香水泥。随施主力方圆大小。四角竖幖如法<a href=\"/remen/zhuangyan.html\" class=\"keylink\" target=\"_blank\">庄严</a>。用五色彩安火焰珠。又于珠内安置佛顶大悲随求尊胜。东北佛顶。东南大悲。西南随求。西北尊胜。又于四柱如法庄严。殊特妙好名吉祥幢。令百由旬无诸衰患。即成结界。风吹影拂土撒水沾。罪障消亡获大福利。眼见耳闻普皆利济。次复周围悬缯幡盖。宝扇白拂布列位次。阿伽香水妙花灯涂。饮食汤药种种果味及余物等。以法净除勿令触秽。庄严若了手执香炉。右绕道场遍以观照。不周备处重要安排。庄严事毕与诸弟子。香汤洗浴着新净衣。出外中庭如法洒扫。香泥涂地如法庄严。名三昧耶坛。于道场外敷净荐褥严整威仪。作礼三拜面东胡跪。手执香炉作启请法</p><p>瑜伽集要焰口施食起教阿难陀缘由竟</p></div>"
}]