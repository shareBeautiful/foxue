[{
    "title": "佛说大乘圣无量寿决定光明王如来陀罗尼经 第937部",
    "author": "法天 译",
    "html": "<div class=\"B1_text\"><p>佛说大乘圣无量寿决定光明王如来陀罗尼经</p><p>西天中印度摩伽陀国那烂陀寺传教大师<a href=\"/remen/sanzang.html\" class=\"keylink\" target=\"_blank\">三藏</a>赐紫<a href=\"/remen/shamen.html\" class=\"keylink\" target=\"_blank\">沙门</a>臣法天奉诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>。在舍卫国祇树给孤独园。与大苾刍众千二百五十人俱。皆是漏尽意解无复<a href=\"/remen/fannao.html\" class=\"keylink\" target=\"_blank\">烦恼</a>。逮得己利心善<a href=\"/remen/jietuo.html\" class=\"keylink\" target=\"_blank\">解脱</a>。众所知识大阿罗汉。复有<a href=\"/remen/zhihui.html\" class=\"keylink\" target=\"_blank\">智慧</a>广大<a href=\"/remen/gongde.html\" class=\"keylink\" target=\"_blank\">功德</a>。<a href=\"/remen/zhuangyan.html\" class=\"keylink\" target=\"_blank\">庄严</a>威仪具足诸尊。菩萨摩诃萨等。为闻法故皆悉来集。于众会中有大慧妙吉祥菩萨摩诃萨而为上首。尔时释迦牟尼佛。愍念未来世中一切短命<a href=\"/remen/zhongsheng.html\" class=\"keylink\" target=\"_blank\">众生</a>。令增<a href=\"/remen/shouming.html\" class=\"keylink\" target=\"_blank\">寿命</a>得大利益。为说不可思议秘密甚深微妙胜法。是时</p><p>世尊告大慧妙吉祥菩萨言。汝等谛听。从是南阎浮提。西方过无量佛土。有世界名无量功德藏。国土严丽众宝间饰。清净殊胜安隐快乐。超过十方微妙第一。于彼无量功德藏世界之中。有佛名无量寿决定光明王如来无上正等<a href=\"/remen/puti.html\" class=\"keylink\" target=\"_blank\">菩提</a>。今现住彼世界之中。起大慈悲为诸众生演说妙法。令获殊胜利益安乐</p><p>佛复告妙吉祥菩萨言。今此阎浮提世界中人寿命百岁。于中多有造诸恶业而复中夭。妙吉祥菩萨若有众生。得见此无量寿决定光明王如来陀罗尼经。功德殊胜及闻名号。若自书写若教他人书是经竟。或于自舍宅或于高楼。或安精舍殿堂之中。<a href=\"/remen/shouchi.html\" class=\"keylink\" target=\"_blank\">受持</a>读诵遵奉<a href=\"/remen/libai.html\" class=\"keylink\" target=\"_blank\">礼拜</a>。种种妙华<a href=\"/remen/shaoxiang.html\" class=\"keylink\" target=\"_blank\">烧香</a>粖香。涂香华鬘等。<a href=\"/remen/gongyang.html\" class=\"keylink\" target=\"_blank\">供养</a>无量寿决定光明王如来陀罗尼经。如是短寿之人。若能志心书写受持。读诵供养礼拜。如是之人复增寿命满于百岁</p><p>复次妙吉祥菩萨。若有众生闻是无量寿决定光明王如来名号。若能志心称念一百八遍。如此短命众生复增筹命。或但闻其名号。志心信受遵崇之者。是人亦得增益寿命</p><p>复次妙吉祥菩萨。若有恒时心无暂舍。志诚思求妙法。善男子善女人等汝应谛听。我今为说无量寿决定光明王如来一百八名陀罗尼曰</p><p>曩谟(引)婆(去)誐嚩(无可反)帝阿播哩弭跢(引)愈(转舌)霓野(二合)曩素(上)尾[宁*吉](宁吉反)室止(二合)怛帝[口*祖](仁祖反)啰(引)惹(仁佐反)野怛他(引)誐哆(引)野(引)啰贺(二合)帝三(去)么药(二合)讫三(二合)没驮(引)野怛儞也(二合)他(去)唵(引)萨(慱舌呼)嚩(无可反)僧塞迦(二合引)啰波哩舜驮达(他割反)[口*栗]么(二合)帝誐誐曩三(去)母努蘖(二合)帝娑嚩(二合短呼)婆(去引)嚩尾舜弟么贺(引)曩野波哩嚩(引)黎娑嚩(二合引)贺(引)</p><p>妙吉祥菩萨。此无量寿决定光明王如来一百八名陀罗尼。若有人躬自书写。或教他人书是陀罗尼。安置高楼之上。或殿堂内清净之处。<a href=\"/remen/rufa.html\" class=\"keylink\" target=\"_blank\">如法</a>严饰种种供养。短命之人复得长寿满足百岁。如是之人于后此处命终。便得<a href=\"/remen/wangsheng.html\" class=\"keylink\" target=\"_blank\">往生</a>于彼无量寿决定光明王如来佛刹无量功德藏世界之中。当释迦牟尼佛。说此无量寿决定光明王如来陀罗尼经时。有九十九俱胝佛。一心异口同音。亦说此无量寿决定光明王如来陀罗尼经。是时复有八十四俱胝佛。一心异口同音。亦说此无量寿决定光明王如来陀罗尼经。是时复有七十七俱胝佛。一心异口同音。亦说此无量寿决定光明王如来陀罗尼经。是时复有六十六俱胝佛。一心异口同音。亦说此无量寿决定光明王如来陀罗尼经。是时复有五十五俱胝佛。一心异口同音。亦说此无量寿决定光明王如来陀罗尼经。是时复有四十四俱胝佛。一心异口同音。亦说此无量寿决定光明王如来陀罗尼经。是时复有三十六俱胝佛。一心异口同音。亦说此无量寿决定光明王如来陀罗尼经。是时复有二十五俱胝佛。一心异口同音。亦说此无量寿决定光明王如来陀罗尼经。是时复有十殑伽河沙数俱胝佛。各各心无差别异口同音。亦皆说此无量寿决定光明王如来陀罗尼经。此陀罗尼经。若复有人若自书若教人书。如是之人于后。不堕<a href=\"/remen/diyu.html\" class=\"keylink\" target=\"_blank\">地狱</a>不堕饿鬼不堕畜生。不堕阎罗王界业道冥官。永不于是诸恶道中受其恶报。如是之人由是书写此无量寿决定光明王如来陀罗尼经功德力故。于后一切生处。生生世世得<a href=\"/remen/suming.html\" class=\"keylink\" target=\"_blank\">宿命</a>智。此无量寿决定光明王如来陀罗尼经。若自书若教人书。如是之人则同书写八万四千法藏。所获功德而无有异。此无量寿决定光明王如来陀罗尼经。若复有人若自书若教人书。如是之人便同修建八万四千宝塔。所获功德而无有异。此无量寿决定光明王如来陀罗尼经。若自书若教人书。如是之人若有五无间地狱之业。由是功德力故。其业皆悉消除。此无量寿决定光明王如来陀罗尼经。若自书若教人书。如是之人不堕魔王及魔眷属。不堕药叉罗刹道中。不堕非横死亡。永不受是诸恶<a href=\"/remen/guobao.html\" class=\"keylink\" target=\"_blank\">果报</a>。此无量寿决定光明王如来陀罗尼经。若自书若教人书。如是之人临命终时。有九十九俱胝佛。面现其前来迎是人。往生于彼佛国土中。汝等勿生疑惑。此无量寿决定光明王如来陀罗尼经。若自书若教人书。如是之人当来永不受其女人之身。此无量寿决定光明王如来陀罗尼经。若自书若教人书。如是之人常得东方彦达嚩主持国天王。南方矩伴拏主增长天王。西方大龙主广目天王。北方大药叉主多闻天王。密隐其身随逐卫护。若复有人为于此经。能以少分财宝<a href=\"/remen/bushi.html\" class=\"keylink\" target=\"_blank\">布施</a>之者。是人便同以三千<a href=\"/remen/daqianshijie.html\" class=\"keylink\" target=\"_blank\">大千世界</a>满中。金银琉璃砗磲玛瑙珊瑚琥珀。如是七宝尽持布施。若复有人供养此经典者。便同供养一切真实法藏。若复有人能持上妙七宝。供养毗婆尸。试弃。毗舍浮。俱留孙。揭诺揭牟尼。迦设波。释迦牟尼如来应正等觉。所获福德不能度量知其数量。若复有人供养此无量寿决定光明王如来陀罗尼经。所获福德亦复不能度量知其限量。又如四大海水充满其中。不能得知一一滴数。若复有人书写供养。受持读诵此无量寿决定光明王如来陀罗尼经。所获福德亦复不能度量知其限数。若复有人书写是无量寿决定光明王如来陀罗尼经。处所地位则是成就诸佛真身<a href=\"/remen/sheli.html\" class=\"keylink\" target=\"_blank\">舍利</a>宝塔。应尊重礼拜。若有众生耳闻此陀罗尼者。此之众生永不受飞鸟四足多足异类之身。当来速得成就不退转无上正等菩提。若复有人。积聚金银琉璃砗磲玛瑙珊瑚琥珀。如是七宝如妙高山王尽能舍施。所获福德不可度量知其数量。若复有人为此无量寿决定光明王如来陀罗尼经。而能布施之者。所得福德亦复不能度量知其限数。若复有人书写此无量寿决定光明王如来陀罗尼经。礼拜供养者。如是之人则为礼拜供养十方诸佛刹土一切如来。而无有异</p><p>尔时释迦牟尼世尊。说彼伽他曰</p><p><a href=\"/remen/xiuxing.html\" class=\"keylink\" target=\"_blank\">修行</a>布施力成就布施力故得<a href=\"/remen/chengfo.html\" class=\"keylink\" target=\"_blank\">成佛</a></p><p>若入大悲精室中耳暂闻此陀罗尼</p><p>设使布施未<a href=\"/remen/yuanman.html\" class=\"keylink\" target=\"_blank\">圆满</a>是人速证<a href=\"/remen/tianren.html\" class=\"keylink\" target=\"_blank\">天人</a>师</p><p>修行持戒力成就持戒力故得成佛</p><p>若入大悲精室中耳暂闻此陀罗尼</p><p>设使持戒未圆满是人速证天人师</p><p>修行忍辱力成就忍辱力故得成佛</p><p>若入大悲精室中耳暂闻此陀罗尼</p><p>设使忍辱未圆满是人速证天人师</p><p>修行<a href=\"/remen/jingjin.html\" class=\"keylink\" target=\"_blank\">精进</a>力成就精进力故得成佛</p><p>若入大悲精室中耳暂闻此陀罗尼</p><p>设使精进未圆满是人速证天人师</p><p>修行禅<a href=\"/remen/dingli.html\" class=\"keylink\" target=\"_blank\">定力</a>成就<a href=\"/remen/chanding.html\" class=\"keylink\" target=\"_blank\">禅定</a>力故得成佛</p><p>若入大悲精室中耳暂闻此陀罗尼</p><p>设使禅定未圆满是人速证天人师</p><p>修行智慧力成就智慧力故得成佛</p><p>若入大悲精室中耳暂闻此陀罗尼</p><p>设使智慧未圆满是人速证天人师</p><p>佛说是经已。诸大苾刍众及诸菩萨。一切<a href=\"/remen/shijian.html\" class=\"keylink\" target=\"_blank\">世间</a>天人阿素啰彦闼嚩等。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a>信受奉行</p><p>佛说大乘圣无量寿王经</p></div>"
}]