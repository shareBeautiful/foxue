[{
    "title": "如意宝珠转轮秘密现身成佛金轮咒王经 第961部",
    "author": "沙门不空 译",
    "html": "<div class=\"B1_text\"><p>如意宝珠转轮秘密现身<a href=\"/remen/chengfo.html\" class=\"keylink\" target=\"_blank\">成佛</a>金轮咒王经</p><p>大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>大广智不空奉诏译</p><p>放钵品第一</p><p>如是我闻。一时薄伽梵在大雪山顶曼殊师利童子<a href=\"/remen/banruo.html\" class=\"keylink\" target=\"_blank\">般若</a>崛中。与大苾刍众千二百五十俱。皆是大阿罗汉。及无量无数菩萨摩诃萨。所谓普贤菩萨摩诃萨曼殊师利菩萨摩诃萨<a href=\"/remen/gsyps.html\" class=\"keylink\" target=\"_blank\">观世音菩萨</a>摩诃萨得大势至菩萨摩诃萨金刚手菩萨摩诃萨<a href=\"/remen/xukong.html\" class=\"keylink\" target=\"_blank\">虚空</a>藏菩萨摩诃萨除盖障菩萨摩诃萨地藏菩萨摩诃萨。与如是等诸大菩萨摩诃萨及十八金刚十二大天无量八部善神王等无量眷属。前后围绕</p><p>尔时会中有一菩萨摩诃萨。名曰曼殊师利。大悲深重慧无量。诸菩萨中最为上首。即从座起而白佛言。唯愿<a href=\"/remen/shizun.html\" class=\"keylink\" target=\"_blank\">世尊</a>为大众说放钵<a href=\"/remen/gongde.html\" class=\"keylink\" target=\"_blank\">功德</a>。我等大众欲闻奉行。佛告曼殊师利菩萨言。善哉善哉曼殊师利。汝等谛听善思念之。我今于此大会一切八部及未来世。为秘密善法<a href=\"/remen/xiuxing.html\" class=\"keylink\" target=\"_blank\">修行</a>者及难行苦行神仙贤圣者。说放钵法要</p><p>尔时曼殊师利白佛言。唯然世尊愿乐欲闻。佛告曼殊师利童子言。若有善男子善女人欲飞空钵行佛圣道利益<a href=\"/remen/zhongsheng.html\" class=\"keylink\" target=\"_blank\">众生</a>者。先撰高山及以深谷。若如覆钵若如仰钵。寂寞无人最胜境界。作造庵室唯好独住此清净道场所。断语无言断五谷粒。飡食松叶吞水吸气。<a href=\"/remen/chanding.html\" class=\"keylink\" target=\"_blank\">禅定</a>静思。诵八大龙王陀罗尼及龙王名号莫为异缘。若过三百日取粳米一斛。一百日干之。能持斋戒不犯威仪。一心称念宝胜佛名。次诵多宝佛名。次取空钵召请诸龙王及迦楼罗鸟王。各咒一万三千遍。没于空中而起大风轮。尔时金翅鸟王及娑伽罗大龙王等。乘其风轮顶载空钵。臻于天上诸龙王宫及阿修罗宫。即取长年仙药施与行人。<a href=\"/remen/xingzhe.html\" class=\"keylink\" target=\"_blank\">行者</a>服已住寿一千岁<a href=\"/remen/shentong.html\" class=\"keylink\" target=\"_blank\">神通</a>如意。能堪修行佛妙法道。若亲近女色及食肉类不得飞钵。神力顿止。是则先佛修行要术神仙秘法。我今为汝及未来世无福有情说是法要。汝曼殊师利持此法要。当须演说。于我灭后末法有情。因是得脱<a href=\"/remen/shengsi.html\" class=\"keylink\" target=\"_blank\">生死</a><a href=\"/remen/kuhai.html\" class=\"keylink\" target=\"_blank\">苦海</a></p><p>曼殊师利言。我等大会为获大利。我等奉持此秘密法利益众生。一切悉地皆令满足</p><p><a href=\"/remen/shane.html\" class=\"keylink\" target=\"_blank\">善恶</a><a href=\"/remen/yinguo.html\" class=\"keylink\" target=\"_blank\">因果</a>品第二</p><p>尔时会中有一菩萨摩诃萨。名曰不空王大罥索观<a href=\"/remen/zizai.html\" class=\"keylink\" target=\"_blank\">自在</a>菩萨摩诃萨。即从座起偏袒右肩合掌白佛言。如是世尊。今此大众得闻空钵大饱满如意宝珠王法。永厌人闲志乐山林。不受信施欲行佛道。是法微妙为大方便利益有情。是为行人如意珍宝。然于末世法欲灭时。有情无福信根浅薄。不堪修行诸佛道法。如是有情多造恶多堕恶趣无有出期。皆因先世大悭贪业。二世障碍皆是贫穷无<a href=\"/remen/fuhui.html\" class=\"keylink\" target=\"_blank\">福慧</a>业故唯然。世尊为末世有情行秘密法期<a href=\"/remen/foguo.html\" class=\"keylink\" target=\"_blank\">佛果</a>者。说福智业如意宝轮。诸<a href=\"/remen/fofa.html\" class=\"keylink\" target=\"_blank\">佛法</a>轮未曾说是宝部方便。今于此会说是法轮利益有情</p><p>尔时佛告观自在不空王菩萨言。善哉善哉观自在。汝等自从无始以来。于大劫中修习大慈大悲<a href=\"/remen/sanmei.html\" class=\"keylink\" target=\"_blank\">三昧</a>。即得普现色身三昧如意宝珠王身。今为此问请说大慈法要。汝等谛听善思念之。我今为汝说贫福业因果之事。若诸有情虽有智性而无<a href=\"/remen/fubao.html\" class=\"keylink\" target=\"_blank\">福报</a>。是故作罪堕诸恶道。是人多生大悭贪心。修行般若故今世得智无福贫穷。若诸有情虽有福德而无<a href=\"/remen/zhihui.html\" class=\"keylink\" target=\"_blank\">智慧</a>。是人先世广作<a href=\"/remen/bushi.html\" class=\"keylink\" target=\"_blank\">布施</a>。不修禅定故今世有福而无智慧。如是业报种种不同。是则定业难改。因果决定故。是故难转诸佛有异方便秘密妙术。能转有情定业报力得福长寿。一切吉祥大悉地法决定成就。汝等且得须臾之顷。有一大龙王主。名曰能办一切有情所求愿乐。去此不远有一大池。清净无垢无有恶鸟。四岸即是四宝所成。金银琉璃车[(王*巨)/木]颇梨真珠等无量<a href=\"/remen/zhuangyan.html\" class=\"keylink\" target=\"_blank\">庄严</a>所所遍布。于其中有一大龙王坐于五柱铜宝宫殿。名曰无热恼龙王。能办诸业位居第八地不动三昧。能有慈悲为一切有情。常有<a href=\"/remen/ganlu.html\" class=\"keylink\" target=\"_blank\">甘露</a>智慧法水长养五谷生长万物。因是人法无有缺减。我今行至般若水池大龙王宫。欲说如意宝珠大菩萨法。汝等大众暂时可持。其时必有证</p><p>尔时如意轮观自在大菩萨等。大法王子金刚手等。大灌顶位大菩萨摩诃萨众。一切众会默然待时</p><p>如意宝珠品第三</p><p>尔时无热恼池龙王。从无热恼池铜轮龙宫自然涌出。诣释迦牟尼佛所。从紫云下<a href=\"/remen/libai.html\" class=\"keylink\" target=\"_blank\">礼拜</a>世尊恭敬<a href=\"/remen/gongyang.html\" class=\"keylink\" target=\"_blank\">供养</a>。与诸眷属白佛言世尊。唯愿入我宫中受我供养。池中有情愿乐欲闻甚深妙法。唯愿如来以大慈悲愿垂纳受。是故我等及以眷属来诣奉请</p><p>尔时世尊受龙王请。即起宝座放大光明照曜十方。诸佛世界<a href=\"/remen/changzhu.html\" class=\"keylink\" target=\"_blank\">常住</a>法界。清净宝刹六种震动。天雨宝花缤纷而下。犹如冬雨。亦如飞鸟</p><p>尔时十方诸佛世尊。大菩萨众一切八部。有神通力者。一切皆来一时云集</p><p>尔时世尊与诸大众俱。皆步大虚空中。乘黄云上白莲华台。作天妓乐入龙王宫。八部大众亦随佛后。各现神力。时阿耨达池大龙王宫六种震动。雨宝莲华天鼓自鸣。光明照耀</p><p>尔时池中龙子及龙女等。诸大眷属一时来集。庄严宝殿敷师子座。办备供物。奉迎如来</p><p>尔时世尊以神通力来入龙宫。就宝师子座。其座能以月光摩尼水精白银妙真珠宝而为庄严。即其宫殿赤铜五柱宝宫殿。左右各有五千楼阁。亦其宫殿有诸宝树。处处皆有宝池宝沼宝山宝崛亦有宝鸟。所谓孔雀鹦鹉命命诸鸟和鸣游乐</p><p>尔时如来坐宝座上犹如金山。受其供养。为大龙王宣<a href=\"/remen/shuofa.html\" class=\"keylink\" target=\"_blank\">说法</a>要。其事具如阿耨达池龙王经中说</p><p>尔时会中有一龙女。相好奇妙犹如天女心意和雅。如大菩萨名曰善女。即从座起顶<a href=\"/remen/lifo.html\" class=\"keylink\" target=\"_blank\">礼佛</a>足而白佛言。我等先世罪障深重。贪恚愚痴而不殖智种。故今我受生于湖水中而为女身。虽无热恼及诸苦患犹居畜类鳞族之中。愿我生生不受女身不作女事。以供养佛及闻法力。皆悉<a href=\"/remen/huixiang.html\" class=\"keylink\" target=\"_blank\">回向</a>佛微妙道。不求余果唯期成佛</p><p>尔时龙王女。即于佛前以偈赞佛言</p><p>世尊面目犹如月光清净殊妙</p><p>无有比类我等今日归依闻法</p><p>宿福深厚得道不虚我有宝珠</p><p>奉献世尊利益有情令得法宝</p><p>报谢佛恩守护密教齐及一切</p><p>令得佛果演说三乘利益一切</p><p>尔时龙王女善女说斯偈已。持一宝珠奉献如来。而作是言。唯愿世尊受我宝珠。是如意宝珠。即龙渊底九重苍海中在水精宝箧中。父王隐秘诸龙守护崇敬尊重。犹如帝释甘露宝瓶。满一切愿。若诸有情得此宝珠。一切所作一切所求。如意如愿一切悉地皆得成就。我今重法即轻宝财故。奉上世尊价直无数。唯愿世雄愿垂纳受</p><p>佛告龙女言。汝今欲为守护<a href=\"/remen/zhengfa.html\" class=\"keylink\" target=\"_blank\">正法</a>献上宝珠。我受<a href=\"/remen/xinxing1.html\" class=\"keylink\" target=\"_blank\">信心</a>净白宝珠。不受丽龙宝珠。所以者何。如意宝珠者。非有宝非无宝。不有情不非情。非石非金。自然所出檀那波罗蜜。诸佛菩萨能有四种宝珠。所谓慈悲喜舍宝。以施二十五有诸有情类。是则法界海中有金刚宝幢。上以是宝珠。我常普雨<a href=\"/remen/jiedinghui.html\" class=\"keylink\" target=\"_blank\">戒定慧</a>功德宝财。为一切有情。令得满足<a href=\"/remen/liuboluomi.html\" class=\"keylink\" target=\"_blank\">六波罗蜜</a>十地皆梯八万法藏。人闲龙宫虽在近境水陆<a href=\"/remen/guobao.html\" class=\"keylink\" target=\"_blank\">果报</a>。亦别异故人闲亦有如意宝珠。转轮圣王十善宝珠为最上品。中品下品八戒<a href=\"/remen/wujie.html\" class=\"keylink\" target=\"_blank\">五戒</a>。人民才虽闻名不得其体。若有智者<a href=\"/remen/shouchi.html\" class=\"keylink\" target=\"_blank\">受持</a>戒品法<a href=\"/remen/lvyi.html\" class=\"keylink\" target=\"_blank\">律仪</a>等。为护正法利人天等故。求期法宝亦得真陀摩尼宝珠。是宝珠者人中造作大秘密如意宝珠。更非龙宫所有宝珠。龙者水德。人者火德。阴阳所变别位宝珠故。亦不同海中明珠。得人为如意宝。此事亦希故是为虚诞是故不受汝如意宝珠。汝等守护于我正法及未来世诸有情类勿令失念。是为真珠。是为宝珠。尔时世尊说是法门已。龙女得闻甚深法。即悲泣涕泪五体投地。白佛言世尊。我宁失命。敢不背佛敕</p><p>尔时虚空藏菩萨摩诃萨。地藏菩萨摩诃萨。各与五百宝部眷属俱。从座而起俱白佛言。愿佛演说如意宝珠法。令消无福有情贫穷困苦。令得福智吉祥胜妙无上大果</p><p>佛告二大士言。善哉善哉。汝等受持佛言勿令忘失。我今欲说。是法甚深诸佛秘藏。是法一切菩萨圣眼。是法毗卢遮那花台具体。是法毗卢遮那金刚顶宝。是法一切功德顶上最上最尊微妙甚深大灌顶宝。我今宣说。汝等受持利益<a href=\"/remen/shijian.html\" class=\"keylink\" target=\"_blank\">世间</a>善思念之。我今告汝等宿福深厚深位大士。不能薄地凡夫所知。若有众生欲得天中龙宫福寿随意宝珠。随大阿阇梨先授灌顶法已。既入佛境界大道场已。深心受授大金刚志。即身受授大三昧耶戒不犯威仪。为利有情守护正法故造作宝珠。复以十一种珍宝合成如意宝珠。所谓一者即<a href=\"/sheli/fo/\" class=\"keylink\" target=\"_blank\">佛舍利</a>。二者黄金。三者白银。四者沉香。五者白檀。六者紫檀。七者香桃。八者桑沈。九者白心树沈。十者柏沈。十一者真漆。此中金银造作团形为如意宝。于其中纳佛<a href=\"/remen/sheli.html\" class=\"keylink\" target=\"_blank\">舍利</a>三十二粒。以香末泥涂宝器上。造宝珠已。即以赤色九条<a href=\"/remen/jiasha.html\" class=\"keylink\" target=\"_blank\">袈裟</a>。是[褒-保+回]隐秘入十八重清净梵箧。一一重表九山八海。加大铁围山。最后梵箧四宝色成。第一镔铁色。中间黄金色赤白银色。一一八重悉皆封之。莫见非人小人乃至天魔。既造作毕。安置道场办备香花。恭敬礼拜。必成大悉地。莫生疑念昼夜殷勤修行念诵。是为人间秘密<a href=\"/remen/jingjin.html\" class=\"keylink\" target=\"_blank\">精进</a>大如意珠玉。更不龙宫珍宝珠玉。是为人中最上宝珠。若无舍利以金银琉璃水精马脑玻梨众宝等造作舍利。珠如上所用。行者无力者。即至大海边拾清净砂石即为舍利。亦用药草竹木根节造为舍利。其数三十二粒。七粒为主。大如鸡子计。即造宝珠。其珠放光普照一切贫穷困苦。如汝宝珠无有别异</p><p>佛告金刚手菩萨摩诃萨言。若有瑜伽者欲求心愿者。建立坛场曼荼罗法。向宝珠王舍利菩萨。祈誓所求自宝珠中出微妙言。欲求何愿我今满足。尔时行者示心愿乐。所谓世闲出世闲。所有诸愿长命福德。众人敬爱恶人降伏。长年仙药入窟禅定飞行神通。是则现生所求心愿。<a href=\"/remen/liudu.html\" class=\"keylink\" target=\"_blank\">六度</a><a href=\"/remen/yuanman.html\" class=\"keylink\" target=\"_blank\">圆满</a>超证十地。七等觉地八正道法。四无量心如是等法名出世法。一切皆悉所思念事。必得成就</p><p>大曼荼罗品第四</p><p>佛告虚空藏菩萨言。持诵行者欲作曼荼罗成大悉地。以瞿摩夷和黄土泥。<a href=\"/remen/rufa.html\" class=\"keylink\" target=\"_blank\">如法</a>摩涂。以白檀香甘松香郁金香龙脑香麝香。涂治严饰坛上。安置如意宝珠王。正中安置大般若经。正后安置大般若菩萨。右边安置不空观自在菩萨虚空藏菩萨地藏菩萨慈氏菩萨等。前左安置曼殊师利菩萨普贤菩萨日光菩萨月光菩萨。左前下安置不动使者。右前下安置军陀利金刚水吉祥菩萨如意轮观自在菩萨。亦一髻罗刹使者梵天帝释四大天王伊首罗天摩醯首罗天炎魔王地天那罗延天辩才天吉祥天持明仙龙王龙女诃利帝母苗稼神等。左右傍并置五色粉。粉横外界。灯油一百六十四盏阏伽香花。饮食种种供物。如法办备令不断绝。每日受持<a href=\"/remen/baguanzhaijie.html\" class=\"keylink\" target=\"_blank\">八关斋戒</a>发<a href=\"/remen/putixin.html\" class=\"keylink\" target=\"_blank\">菩提心</a>。营造斯坛。一切悉地决定成就</p><p>佛亦告言。我今重说画像曼荼罗法。先画大海。其大海中亦画二阶大宝宫殿。无量珍宝而为庄严。于其殿中画七宝坛。宝莲华上画如意宝珠王。即令放火光。亦其右边画曼殊师利菩萨像。于左边画虚空藏菩萨像。各依本法令执幖帜。其宫殿外。右方海中画难陀龙王。顶具九头乘黑云。左手持宝珠。守护如意珠王。左方海中画跋难陀龙王。顶有七头乘黑云。右手执摩尼。护持摩尼宝王像。是名画像曼荼罗法。即对此像结印念诵。无量悉地不求自得极秘无上甚深秘密。无比无过上法</p><p>大曼荼罗画像图【图】</p><p>灌顶印<a href=\"/remen/zhenyan.html\" class=\"keylink\" target=\"_blank\">真言</a>品第五</p><p>尔时佛告金刚秘密手菩萨言。若有<a href=\"/remen/fozi.html\" class=\"keylink\" target=\"_blank\">佛子</a>欲得最上大悉地法。随顺大师教。非己智慧分。先受灌顶法。然后结如意宝珠王印。诵持根本陀罗尼。我今欲说汝乐闻否。秘密手菩萨白佛言。愿佛世尊为我等说。愿乐欲闻</p><p>尔时佛世尊。说根本陀罗尼曰</p><p>娜谟曷罗怛那多罗夜耶(一)南无阿利耶(二)波卢吉帝湿波啰耶(三)<a href=\"/remen/puti.html\" class=\"keylink\" target=\"_blank\">菩提</a>萨跢波耶摩诃萨跢波耶摩诃迦卢尼迦耶(四)他尔耶他唵阿慕伽摩尼(九)摩诃摩抳(十)钵头摩摩抳(十一)莎诃</p><p>佛说此陀罗尼已。即时龙宫六种动摇。雨如意宝珠。譬如春雨盛而降下</p><p>尔时大众皆得<a href=\"/remen/zhengguo.html\" class=\"keylink\" target=\"_blank\">证果</a>。善女龙王女发大菩提心亦发誓言。愿我守护如来遗教遗身所在亦佛所说人中能作如意宝珠王所在国土。如守己命加护己服。即增宝威令得悉地莫令乏少。但请我身令护宝珠。掘一宝池。即殖莲华不见人畜。唯入阿阇梨及以侍者。莫入余人。我住其中守护宝珠。护持正法</p><p>佛言善哉善哉。善神水天大龙王女。如汝所愿</p><p>尔时秘密手菩萨白佛言。唯愿说此大陀罗尼大灌顶印</p><p>佛告秘密手菩萨言。是则一切如来肝心秘密印。今就汝请。我当说之</p><p>时佛即说其印相言。二手合掌。以二无名指二小指屈掌中。右押左相叉。二大指亦右押左入掌中。二中指竖并微屈指头。以二头指押二中指侧中节上。指头相拄。此印名观自在不空如意宝珠王印。能成一切所求事业</p><p>阿阇梨成佛品第六</p><p>尔时释迦牟尼佛。入一切佛<a href=\"/remen/faxin.html\" class=\"keylink\" target=\"_blank\">发心</a><a href=\"/remen/juewu.html\" class=\"keylink\" target=\"_blank\">觉悟</a>法界平等性者修行菩提大<a href=\"/remen/niepan.html\" class=\"keylink\" target=\"_blank\">涅槃</a>常住金刚三昧。说有情决定成佛真言曰</p><p>唵阿鑁览坎佉摩尼钵头迷吽</p><p>若诸有情。若诵一遍。当得度脱生死大海到彼大涅槃岸。一切有情成满三种悉地。一切异愿一切善愿一时成就。是故汝等应当一心修行此法得最胜无上悉地。今开秘密无上宝库。与诸修行真言法者。即是无上甚深秘法。极秘中极秘。今正说之</p><p>佛说此真言已。应时即为遍照如来。顶戴金刚五佛宝冠。重说即身成佛大海印。亦名三昧耶印。若诸佛子欲得即身成佛。当修此观。能使凡夫父母所生身即成<a href=\"/remen/foshen.html\" class=\"keylink\" target=\"_blank\">佛身</a>。即向本尊如意宝珠王。结法界塔婆印。谓二手虚心合掌。八指为宝形即成密印。观阿字门一切智慧广大清净门。随字身量内外广博。同等虚空无分别心。黄白二色光明彻照地轮妙体。离诸境界。意生作业摄持有情。安住心王同虚空相。成就一切上品悉地缚(无可切)字门入内心为曼陀罗加持自身。大日雪色彻妙水轮。加持自身离诸垢过门。啰(弹舌呼)字门自体清净。无垢门。迦(尔罗切)字门因业离遍一切法远离诸垢度生死门。欠字门大空无生加持自体安住法界无有戏论门。无二行相门。于闲静处纵广四肘。净治其地如护摩标式。四门中圆三十二叶七宝莲华台上安置如意宝珠王菩萨。放光照耀。<a href=\"/remen/liudao.html\" class=\"keylink\" target=\"_blank\">六道</a>有情遇斯光者舍是身。后<a href=\"/remen/zhengde.html\" class=\"keylink\" target=\"_blank\">证得</a>不坏金刚三昧。安住觉王普贤圣位。一切如来十六大菩萨摩顶授记。金刚界遍照如来。常伸右手摩顶授记受佛宝冠。<a href=\"/remen/shouming.html\" class=\"keylink\" target=\"_blank\">寿命</a>一劫不舍于身。得见<a href=\"/remen/mile.html\" class=\"keylink\" target=\"_blank\">弥勒</a>如来。寿终之后。即得<a href=\"/remen/wangsheng.html\" class=\"keylink\" target=\"_blank\">往生</a>无量寿佛极乐国土</p><p>悉地成就品第七</p><p>佛告虚空藏菩萨摩诃萨言。若诸有情。每日晨朝对宝珠王像。念根本咒及灌顶印一千八十遍。除灭无始一切根本罪净除<a href=\"/remen/yezhang.html\" class=\"keylink\" target=\"_blank\">业障</a>海。得成就大悉地法。舍此身已往生西方安乐国土上品莲台。证得无生不空王三摩地。游历十方金刚界会。礼拜承仕大日如来。若有善男子善女人。欲求现生最上悉地。从后夜时至明晨时。从日没时至三更时。行斯法要相续不绝。经于千日消灭五逆重罪。一切悉地决定成办。一切意愿速得成就</p><p>佛复告大虚空藏菩萨言。若诸有情行此法者。世出世间一切法门速皆圆满。亦得世间一切<a href=\"/remen/wuwei.html\" class=\"keylink\" target=\"_blank\">无畏</a>尊贵富饶。为诸国王王子大臣。得令爱敬尊重赞叹无有胜计。持是行者则得成办一切诸愿。降伏一切诸魔怨敌业障报障一切诸病即时消灭。是故行者常应持念礼拜供养。诸佛真身驮都权现如意宝珠王乃至天上大海龙宫宝藏大摩尼珠王。菩萨摩诃萨心不废乱。即得成就一切悉地。现生证得吽迦罗心摩诃缚日罗身</p><p>佛复告言若有善男子善女人。欲成无上大菩提果及求无边福智成就。即向空中第三禅顶大梵天王安置宝塔如来顶骨。结印诵明速得成就。若诸有情欲求福德寿命长远。即向地底坚牢地神安置如来炭土。宝瓶。行此法者速成悉地。汝等当知是二宝珠是即真性秘密宝珠。劝请供养一切所求无上悉地。必得成就</p><p>护摩品第八</p><p>尔时佛告虚空藏菩萨言。若诸有情欲得刹帝利位。持白麻仁粳米小豆酥密乳酪行护摩者。其国王甚大<a href=\"/remen/huanxi.html\" class=\"keylink\" target=\"_blank\">欢喜</a>让与帝位。后妃王子亦复如是。若见曼拏罗如意珠王。速蠲净除阿鼻业报四重五逆诽谤正法一切恶业。一切剧苦悉皆除灭。更不重五逆恶趣身。常居胜位八万四千执金刚夜叉十地金刚陀罗尼菩萨六十八千持明神仙昼夜守护。常为伴侣。若命终之后。必生胜妙金刚手大悉地宫。即为真言大持明仙。十六菩萨以为兄弟</p><p>尔时如来说护摩印曰。即以左手头指大母指相缚。直伸中指无名指。向掌作拳。以印当胸。右手头指中指大母指拍珠。以一切如来金刚摩尼身大灌顶印言。即声诵咒作护摩法。一切事业皆令成就。则是三部诸尊极秘无上密印及秘密明。我今即为一切有情广宣说之。汝虚空藏受持是法<a href=\"/remen/liutong.html\" class=\"keylink\" target=\"_blank\">流通</a>世间。普令利益末世有情</p><p>尔时虚空藏菩萨摩诃萨受诚实语。愿垂加持。佛言善哉善哉。如汝所愿守护正法。莫令失坠</p><p>尔时虚空藏菩萨金刚手菩萨观自在菩萨等。而说偈言</p><p>善哉善哉大调御雨宝利益诸有情</p><p>善哉善哉大丈夫演说秘密利生类</p><p>善哉善哉大日轮照耀黑暗得光明</p><p>善哉善哉大师子啖食一切诸恶魔</p><p>唯愿大日遍照尊开示悟入般若法</p><p>我等归依遍智者证得佛果利群生</p><p>属累品第九</p><p>尔时大梵天王帝释天王四大天王魔醯首罗天王娑竭罗龙王无热恼池龙王大辩才天女大吉祥天女及宝藏天女等。即从座起<a href=\"/remen/dl.html\" class=\"keylink\" target=\"_blank\">顶礼</a>佛足。而白佛言。我等眷属守护行者。如守眼睛如护身命。卫护秘密真言教法。流通世间令不断绝。唯愿世尊加被养育我等眷属。为报如来深重恩德。发诚实语愿垂加持佛言善哉善哉。如汝所愿守护正法。莫令失坠</p><p>尔时遍照光明释迦牟尼佛。说是如意宝珠顿成悉地法已。以千辐轮两足尊行步云上。还大雪山曼殊师利神仙窟中</p><p>尔时无热恼池龙王宫中六种震动。一切大众皆大欢喜。信受奉行</p><p>如意宝珠转轮秘密现身成佛金轮咒王经</p><p>(此经相传。高祖大师遍照金刚真雅僧正授之。以下至先师般若寺僧正。自大日如来凡十二代。此嫡嫡相承但一人也。仍[仁-二+享]祐传之。如眼睛秘之。今元杲大法师授之。为次阿阇梨也而已天历三年己酉八月二十三日。传授阿阇梨内供奉十禅师淳祐)</p></div>"
}]