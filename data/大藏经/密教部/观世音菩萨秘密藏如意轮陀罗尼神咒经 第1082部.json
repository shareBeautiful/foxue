[{
    "title": "观世音菩萨秘密藏如意轮陀罗尼神咒经 第1082部",
    "author": "实叉难陀 译",
    "html": "<div class=\"B1_text\"><p><a href=\"/remen/gsyps.html\" class=\"keylink\" target=\"_blank\">观世音菩萨</a>秘密藏如意轮陀罗尼神咒经</p><p>唐于阗<a href=\"/remen/sanzang.html\" class=\"keylink\" target=\"_blank\">三藏</a>实叉难陀译</p><p>除破一切恶业陀罗尼品第一</p><p>如是我闻。一时佛在伽栗斯山。与大菩萨众俱。尔时观世音菩萨摩诃萨。即从座起整衣服。胡跪合掌白佛言。<a href=\"/remen/shizun.html\" class=\"keylink\" target=\"_blank\">世尊</a>我有大陀罗尼法。名摩诃波头摩栴檀摩尼心轮。能于一切事所求皆得成就。若如来大慈悲许我说者。我当承佛神力。为<a href=\"/remen/154932.html\" class=\"keylink\" target=\"_blank\">饶益</a>一切<a href=\"/remen/zhongsheng.html\" class=\"keylink\" target=\"_blank\">众生</a>故说。所以者何。世尊此陀罗尼。有大神力犹如摩尼宝。亦如如意树能满一切愿。尔时世尊赞观世音菩萨言。善哉善哉汝已慈悲故。为众生能如是问。听汝无障碍。说此陀罗尼。观世音菩萨既蒙听许。即起合掌作礼还本坐处。谛观众会具大慈悲。即说咒曰</p><p>◎那(上)谟曷啰(二合)怛那(二合)怛啰(二合)夜耶(一)那谟阿唎耶(二)婆路咭帝摄伐(二合)啰耶(三)<a href=\"/remen/puti.html\" class=\"keylink\" target=\"_blank\">菩提</a>萨埵跛耶(四)摩诃萨埵跛耶(五)摩诃迦卢尼迦耶(六)怛侄他(七)唵(八)斫迦罗伐底栴檀摩尼(九)摩诃钵头迷(十)嚧嚧底瑟咤(十一)遮伐啰阿曷啰(二合十二)舍鸣[合*牛]泮莎婆(二合)呵(十三)</p><p>已上是身咒</p><p>唵(一)钵头迷(二)栴檀摩尼(三)摩诃遮伐啰吽(引四)</p><p>已上是心咒</p><p>唵(一)伐啰(二合)哆(二)钵头迷(三)吽(引四)</p><p>尔时观世音菩萨。说此如意轮陀罗尼已。大地六种震动。天龙夜叉乾闼婆阿修罗迦楼罗紧那罗摩睺罗伽等宫殿悉皆震动。魔王及诸魔众生大惊怖。魔王宫殿皆悉火起。自余种类夜叉恶鬼。并皆惶惧仆面倒地。一切<a href=\"/remen/diyu.html\" class=\"keylink\" target=\"_blank\">地狱</a>门开。罪人<a href=\"/remen/jietuo.html\" class=\"keylink\" target=\"_blank\">解脱</a>受天胜乐。尔时天雨宝华及种种宝<a href=\"/remen/zhuangyan.html\" class=\"keylink\" target=\"_blank\">庄严</a>具。诸天音乐在<a href=\"/remen/xukong.html\" class=\"keylink\" target=\"_blank\">虚空</a>中。出种种声<a href=\"/remen/gongyang.html\" class=\"keylink\" target=\"_blank\">供养</a>如来。尔时世尊以<a href=\"/remen/fanyin.html\" class=\"keylink\" target=\"_blank\">梵音</a>声。说偈赞观世音菩萨摩诃萨言</p><p>善哉善哉汝善男子愍念众生</p><p>说陀罗尼能令众生得大胜益</p><p>尔时世尊复告观世音菩萨言。善男子能为诸众生故。说此大<a href=\"/remen/shentong.html\" class=\"keylink\" target=\"_blank\">神通</a>王陀罗尼法。时观世音菩萨白佛言。若有善男子善女人<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷童男童女。于此生中欲求现报。当于昼夜一心精勤。不忘此陀罗尼者。亦不简择时日净与不净。若诵得已即有成验。凡所求事当诵一百八遍。即百千事成。更无别有神咒及此如意轮王陀罗尼者。所以者何。过去现在恶业重障悉能破坏。若能诵此陀罗尼。应堕阿鼻地狱即得解脱。五逆等罪亦悉灭除。何况其余恶业。及诸厄难一切疾病。若热病一日二日三日四日。若昼若夜若风黄痰癊等病。诵此咒者悉得除愈。若被蛊毒厌祷丁疮。疥癞瘑痒风狂头痛。及耳鼻唇舌牙齿咽喉。口面头脑胸胁心腹。腰背脚手头足等痛悉得除差。但是身中有病皆悉治之。若夜叉罗刹毗那夜迦。恶魔鬼神悉不能害。亦不畏刀兵水火恶风雨雹怨家劫盗恶王恶贼。终不能害亦不横死。及诸恶梦蚖蛇蝮蝎。守宫百足蜘蛛诸恶。毒兽师子虎狼悉不能害。兵斗战阵皆得胜利。若有官事诤讼皆得和解。若诵此陀罗尼一遍。如上等事悉得遂意。若日日诵此陀罗尼一百八遍。见观世音菩萨告言。汝善男子等勿怖。欲求何愿一切施汝。阿弥陀佛自现其身。见<a href=\"/remen/jileshijie.html\" class=\"keylink\" target=\"_blank\">极乐世界</a>庄严之事如经中说。亦见极乐世界诸菩萨众。亦见十方一切诸佛。亦见观世音菩萨所居住处补怛罗山。即得自身清净。常为诸王公卿宰相恭敬供养众人爱敬。所生之处不处母胎。生莲花上微妙庄严。在所生处常得<a href=\"/remen/suming.html\" class=\"keylink\" target=\"_blank\">宿命</a>。始从今日乃至<a href=\"/remen/chengfo.html\" class=\"keylink\" target=\"_blank\">成佛</a>。终不堕恶道常生佛前</p><p>观世音菩萨秘密藏一切爱乐法品第二</p><p>尔时观世音菩萨怜愍众生。复说秘密如意心轮陀罗尼。但有所须皆悉自来财有二种。一者<a href=\"/remen/shijian.html\" class=\"keylink\" target=\"_blank\">世间</a>财。二者出世间财。世间财者金银等宝。出世财者福德<a href=\"/remen/zhihui.html\" class=\"keylink\" target=\"_blank\">智慧</a>具二庄严。身心悦预众人爱敬。能救一切众生苦。慈心增长能与智者。乐具资生利益能加势力。唯此秘密藏境界。不得向余人说。若欲得此如意轮陀罗尼我最胜验者。至心一切时一切处。净与不净常应诵持。一无过咎所诵课充。复应称观世音菩萨名。及如意轮陀罗尼。并称彼人名字。或时思念。若王王子妃后公主<a href=\"/remen/poluomen.html\" class=\"keylink\" target=\"_blank\">婆罗门</a>刹利毗舍首陀。若男若女童男童女种种外道。但欲亲觐者应称彼名。每至五更使得课充。若求最胜验者。或亲觐国王于七日中。每至五更诵一千八遍即得相见。若欲见妃后应诵九百遍。若欲见王子诵八百遍。若欲见宫人诵七百遍。若欲见公主诵六百遍。若亲觐婆罗门诵五百遍。若亲觐刹利诵四百遍。毗舍诵三百遍。比丘比丘尼一百遍。优婆塞优婆夷九十遍。童男童女六十遍。此名亲近课法。能成办一切事。财物奴马一切乐具有所爱乐者。或在远处意所求之如风疾至。凡欲为事但得课充其事即成。若欲见观世音菩萨。诵一千八遍。即见其真身一切成满。若欲见金刚应诵一万遍。即现其前怜念其人如父爱子。心所愿事悉能与之。若欲见诸佛及诸大众。诵一万三千遍即见。若七日七夜相续诵。凡所持咒神皆悉现前。各各自将已咒功能。施与其人常随拥护。第七日三千<a href=\"/remen/daqianshijie.html\" class=\"keylink\" target=\"_blank\">大千世界</a>主。及天帝释。与诸眷属俱来皆与其愿。能依如前所说诵课法者。所求之愿皆得满足</p><p>观世音陀罗尼和阿伽陀药法令人爱乐品第三</p><p>观世音菩萨复为怜愍众生故。说爱乐药法。令人见者生<a href=\"/remen/huanxi.html\" class=\"keylink\" target=\"_blank\">欢喜</a>心。和合既了身上带行。最胜成就一切皆得遂意牛黄白檀郁金香龙脑香射香豆谷子丁香迦俱罗莲华青莲华金薄</p><p>各等分。白蜜与药亦等分捣和。诵前咒一千八遍。用香或熏身熏衣。或涂眼胞上或点额涂身之时。若王及夫人太子。百官宫人男<a href=\"/remen/zinv.html\" class=\"keylink\" target=\"_blank\">子女</a>人等爱乐。钦兹道法发<a href=\"/remen/putixin.html\" class=\"keylink\" target=\"_blank\">菩提心</a>。身力财物皆悉不惜并能施之为其给使说不可尽。犹如日月一切悉欲乐见。诸事皆能成办。若人带持此药罪障消灭。一切厄难皆得解脱。若王势力强夺。水漂火烧种种刀杖诸毒。系缚<a href=\"/remen/fannao.html\" class=\"keylink\" target=\"_blank\">烦恼</a>皆得解脱。唯须至心。然此药不得辄内口中毒故</p><p>观世音如意轮含药品第四</p><p>观世音菩萨怜愍众生。复说口含乐令一切爱乐</p><p>龙脑香射香郁金香细捣和牛黄。以上三咒各诵一千八遍。以净水和之。作丸如梧桐子大。复诵三咒各一百八遍。阴干莫令风日到。是一一丸各诵前三咒各七遍。即着一丸内口中。若王辅相大众等类。共一人语时即生恭敬。财宝不惜。但所须者一切人皆与之。凡所说言一切信受。有所愿处并悉克从。着药口中时常须诵咒。观世音菩萨即与其愿。应以观世音菩萨像前。香水作方坛纵广四肘。用种种花置坛中。草木花但求可得者。烧白檀香取前丸药着坛中。竖四幢张白幔盖坛上悬四白幡。供养观世音菩萨。然后诵心咒心中心咒各诵一百八遍。诵身咒一百八遍然白栴檀香散花。尔时求愿一切皆获。取坛中药带。所向之处欲求皆得。有所言说亦悉信受。一切事皆得成就除不至心</p><p>观世音心轮眼药品第五</p><p>时观世音菩萨怜愍众生故。说眼药法。令一切人见皆生爱乐欢喜慢室迦拘竖红莲花青莲花海水末或乌贼鱼末牛黄郁金香汉郁金毕拨胡椒干姜</p><p>并等分捣细筛讫。前药有一两。即着射香龙脑香半两细研。观世音像前和合。其前三咒各诵一千八遍。于一切众生边皆起慈悲心。着此药置观世音菩萨足下。然后触着。即得用铜筋点药着眼头</p><p>治眼头一切病。瞖障白晕流泪赤膜清盲头痛。每日一度着此药置眼中。一切眼病皆得除差。二日着治身中一切病。三日着治八十四种癎。四日着内外一切障不能障。五日着一切怨贼兵甲斗战皆得胜利。六日着一切恶业烦恼。四重五逆恶梦蛊道。悉能破坏终不堕三恶道七日着国王宰相一切大众。皆随顺恭敬信受爱乐。二七日着得大<a href=\"/remen/zizai.html\" class=\"keylink\" target=\"_blank\">自在</a>。三七日着则与国王宰相得相亲觐。四七日着所有夜叉并诸眷属为其给使。五七日着阿修罗诸龙夜叉罗刹皆为给使。六七日著有大力。飞空罗刹厌魅蛊道。乃至成佛常随卫护。七七日着摩诃迦罗神乃至八部神。皆来随从为其给使。八七日着众人不见。九七日着悉见一切伏藏十七日着阿修罗宫门自然开辟。宫中所有悉见出入无碍。十一七日着所有一切诸药。犹如火状对治悉皆现前。若求长命及大力者即得。十二七日着众山开辟。宝物出现随意取用。十三七日着龙宫自然开辟宝物出现。随所见者皆无障碍。十四七日着欲界诸天宫殿无不开者皆悉得见。十五七日着夜黑闇中犹如白日。十六七日着地下金地金刚地水轮风轮空轮悉见。十七七日着四天下所有地狱中众生悉见。已得见彼力故诸受苦众生皆得解脱。十八七日着其人德力如日。十九七日着见金刚真身诸愿皆满。二十七日着见大慈<a href=\"/remen/beiguan.html\" class=\"keylink\" target=\"_blank\">悲观</a>世音一切愿皆得满足。二十一七日着飞腾虚空。见<a href=\"/remen/sejie.html\" class=\"keylink\" target=\"_blank\">色界</a>诸天宫殿皆悉开辟。复见十方诸佛菩萨及佛净国。若一年着得五种净眼。若能修此法者应当深信此教。怜愍众生不得生疑。法则难成如上所说</p><p>观世音火唵陀罗尼药品第六</p><p>观世音菩萨怜愍众生故。说火唵吉祥法。能成一切事。能破一切烦恼罪障恶业。若有怨敌皆悉降伏。微建毗那夜迦嗔心即自歇息不复为害。众人咸生爱敬。穿地作炉辟方一肘。摩梨枝摩练遮白芥子酪蜜酥等分和合。沉檀香木柴各长十二指横量指。截之着炉中烧。以手抄取少许药。咒一遍放火中烧。如是满一千八遍。能破一切<a href=\"/remen/yezhang.html\" class=\"keylink\" target=\"_blank\">业障</a><a href=\"/remen/shouming.html\" class=\"keylink\" target=\"_blank\">寿命</a>长二百二十岁。相续七日能作唵法。寿命一千岁身即清净。能二七日作法。国王太子辅相凡庶归心恭敬三七日作法三十三天及诸眷属。并日月四天王天。与其眷属悉来为作卫护。勒叉金刚与大效验。观世音菩萨满其大愿若国土少雨。白芥子及酥以次咒之三日。火中烧即降雨。雨多不止取此炉中灰咒一百八遍。向四方上散雨即止若恶雹下暴风卒起。还用此灰咒一百八遍。向有云处遥散即止若常诵此咒力如那罗延。舍此身已即生极乐世界。在所生处常得宿命乃至成佛</p><p>尔时观世音菩萨白佛言。世尊此栴檀心轮陀罗尼如我所说。若比丘比丘尼优婆塞优婆夷若男若女<a href=\"/remen/shouchi.html\" class=\"keylink\" target=\"_blank\">受持</a>者。必得成就勿怀疑。心所忆念一切事皆得。唯须深信不得生疑。尔时佛赞观世音菩萨言。善哉善哉大慈悲观世音菩萨摩诃萨。乃能说此微妙如意轮陀罗尼法。现阎浮提利乐诸众生等。若<a href=\"/remen/faxin.html\" class=\"keylink\" target=\"_blank\">发心</a>口诵即得效验。虽然汝依我教与诸众生。数数勤加策励示诲。使得效验为现其身。莫违我语我当<a href=\"/remen/suixi.html\" class=\"keylink\" target=\"_blank\">随喜</a></p><p>尔时观世音菩萨白佛言世尊。我于<a href=\"/remen/wuliangjie.html\" class=\"keylink\" target=\"_blank\">无量劫</a>来以慈悲心受寄众生常作拥护与其效验。佛自证知为众生故。说此如意轮陀罗尼。若有受持常自作课诵者诸愿皆得。我承<a href=\"/remen/foli.html\" class=\"keylink\" target=\"_blank\">佛力</a>如是救苦众生。尔时观世音菩萨摩诃萨。说此如意轮陀罗尼经已。一切大众皆大欢喜信受奉行</p><p>观世音秘密藏如意轮陀罗尼神咒经</p><p>◎那谟喝啰怛那(二合)怛啰(二合)夜耶(一)那谟阿哩耶(二合)婆嚧枳帝舍靺(亡个切二合)啰耶(合)曝地(陀异切)萨怛靺(亡个切二合)耶(三)摩诃萨怛靺(同上二合)耶(四)摩诃个[口*路]尼(上声)个耶(五)怛侄他(六)呜吽(二合七)斫个啰(二合)筏底(多以切八)振多末尼(九)摩诃播特迷(二合十)噜噜底(多以反)瑟吒(二合十一)阇靺(亡个切二合)啰(十二)阿个哩沙(二合)耶(十三)虎(河古切)泮吒(短声)萨靺(二合)诃(已上根本身咒)</p><p>乌吽(二合)播特摩(二合)振哆末尼阇靺(二)啰虎吽(二合已上身咒)</p><p>乌吽(二合)筏啰陀耶播特迷(二合)虎吽(二合已上心中心咒)</p></div>"
}]