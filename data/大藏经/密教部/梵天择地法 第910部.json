[{
    "title": "梵天择地法 第910部",
    "author": "未知",
    "html": "<div class=\"B1_text\"><p>梵天择地法</p><p>谨案大梵天王内秘密经云。如来因地时五百万生中。作持咒仙人。每游历诸山隐居净室。常感诸梵天而来侍卫。亦有天龙八部而来现身。虽有善相仍被魔恼<a href=\"/remen/fashi.html\" class=\"keylink\" target=\"_blank\">法事</a>不成。或为诵咒依不梵回。或为姥陀法行。或为曼荼罗不得其地。以此法多不成。今案经有四十二种择地法。堪作曼荼罗。使持咒者如意法成。不得此法者徒消日月</p><p>第一入山石窟中深。四面有石中心有土。如人扫地处。此是<a href=\"/remen/shengren.html\" class=\"keylink\" target=\"_blank\">圣人</a>成道之处。地中心有异花出。其地第一。此作坛持咒。定得感诸如来。应持戒<a href=\"/remen/biqiu.html\" class=\"keylink\" target=\"_blank\">比丘</a>得此地法。非持戒不得于此地慎之</p><p>第二深山有大虫及师子猛兽坐处。其地无草生处。必是圣人坐处。诸兽并是护塔之神。此地作坛法事立成。贫道开黄五年入广州深山有此地。准前法<a href=\"/remen/shouchi.html\" class=\"keylink\" target=\"_blank\">受持</a>。乃有一人。身作金色着白衣。大神身长三丈已来。贫道惊怕其人报云。吾是大佛顶之神。今见汝坐福地。感吾身现来受汝法</p><p>第三入山高顶上。见有大石其清如磨处。见人影现。此石圣人吉祥之石。取白茅为席。坐西北角诵咒作法。克成就。非持戒比丘不得坐</p><p>第四山中四面有草木树林。中心无物。净如人扫地。作坛必成就</p><p>第五山中见有五色石。青黄赤白黑各在本方。此是圣人学道处。此地必是胜。作坛四天王自至</p><p>第六入山中见蛇头上有角盘石。蛇卧处无草。见人来即起去。此作坛最妙</p><p>第七山中见有白鹿卧在地。四面一丈已来无草木。此地亦堪作坛</p><p>第八山中见有白鹿。卧处四面无草木。见此相貌并是作坛之地</p><p>第九山中有人身长一丈余。着黑色衣面有四目。坐于石上。其石上清明见人面像。比丘上必成</p><p>第十山中有白头老翁。眉鬓皆白。目送其行处。地皆不生草木。此地堪作坛。有草木不堪</p><p>第十一山中见有石。或土里有五色云出。非阴雨时见。此处必是圣人坐处。作坛妙</p><p>第十二山中有石室内。师子及猛兽居。无草木生者。此地堪作坛</p><p>第十三山中有平处无草。其地有人脚迹一尺已来。堪作坛</p><p>第十四入山谷。见有草在地生。每似人坐上。其草头低屈者。其堪</p><p>第十五入山顶上及平下。见异花出于四面。中心可有八尺已来空地。其处妙</p><p>第十六山中见有花出处。但是圣人坐处。无间春夏秋冬。皆有异花出现。但有出华异于众花。其地妙</p><p>第十七山中持咒。<a href=\"/remen/jiandi.html\" class=\"keylink\" target=\"_blank\">见地</a>上有白光出。四面无草。此地妙</p><p>第十八山中非时见有香气。地亦似有烟出。此地妙</p><p>第十九山中有五色光。从地出或从石出。视其处。出处妙</p><p>第二十山中见有孔雀鸟或诸鸟。[衔-金+缶]草及杂花来投着。其地堪。是圣人所出处妙</p><p>第二十一山中有五色土处。至明日平旦。看五色光出。此地堪</p><p>第二十二山中见有白鹤四个。对坐处无草。此是结坛地</p><p>第二十三山中见双树相对。中间有状如人形。其地堪</p><p>第二十四山中见黄牛或白牛在地卧。其地无草生似人扫处。其地堪</p><p>第二十五山中有石打作钟声。其处堪</p><p>第二十六山见有窟。中相若唤无响者妙。即有响者非</p><p>第二十七山中有寺观。其地平旦。日未出时看五色光者堪</p><p>第二十八山中见有神人着天衣。当所出处堪</p><p>第二十九山中有土。如蚁子聚高五尺以来。其堪</p><p>第三十山中见石或土如龙形状。或地上似如画处。堪</p><p>第三十一山中见有仙人或带角之人兽。视其所出之地堪</p><p>第三十二非时非处。见有光忽然出。或有犯其火。或有香烟。此是罗汉得道之地堪</p><p>第三十三若入寺舍。及在俗人家作坛。百倍千倍不及山中。欲救<a href=\"/remen/zhongsheng.html\" class=\"keylink\" target=\"_blank\">众生</a>终须择地。寺上伽蓝穿地深二尺。其内得骨者必不堪。得瓦石者仍。埋七宝于地内。然始得用</p><p>第三十四穿地深三尺。得少许异物或宝。即名上地堪</p><p>第三十五穿地深二尺。地内无物者作坛。其地内所取之土。净择去。和香末实筑</p><p>第三十六地内不曾有人居止眠卧处。此地堪</p><p>第三十七地内未曾安窟窖[穴/土/黾]。及鸡犬卧处堪</p><p>第三十八五更看地内气候。有黑光不堪。自外光出者堪</p><p>第三十九若在俗家作坛。多不<a href=\"/remen/rufa.html\" class=\"keylink\" target=\"_blank\">如法</a>致有损伤。咒师彼此皆无利益。直须结界不须作坛。贫道验之曾有损失</p><p>第四十若是须结坛。令病人清净。每日澡浴着新净衣。别在一室内坐。咒师依前择地作坛。专心称名为诵法。病人不令坛内得见。若将病人于坛内。并损咒师</p><p>第四十一若是转持戒比丘诵咒作坛。百千胜于俗人。若择地得一作坛之后。其地劫灾起时其地不坏</p><p>第四十二若作水坛。不须作[廿/间]择得上胜地。若不得其地终无成益</p><p>梵天择地法终</p><p>灵云云校本云贞享四年二月廿日一校了</p><p>净严(四十九载)</p></div>"
}]