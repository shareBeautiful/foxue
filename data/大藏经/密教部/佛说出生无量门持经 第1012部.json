[{
    "title": "佛说出生无量门持经 第1012部",
    "author": "佛陀跋陀罗 译",
    "html": "<div class=\"B1_text\"><p>佛说出生无量门持经</p><p>东晋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/fotuo.html\" class=\"keylink\" target=\"_blank\">佛陀</a>跋陀罗译</p><p>如是我闻。一时佛在毗舍离大林精舍重阁讲堂。与大<a href=\"/remen/biqiu.html\" class=\"keylink\" target=\"_blank\">比丘</a>众四万人俱。尔时<a href=\"/remen/shizun.html\" class=\"keylink\" target=\"_blank\">世尊</a>欲舍寿行。却后三月当般<a href=\"/remen/niepan.html\" class=\"keylink\" target=\"_blank\">涅槃</a>。便告长老大目揵连。汝行遍告三千<a href=\"/remen/daqianshijie.html\" class=\"keylink\" target=\"_blank\">大千世界</a>。声闻比丘并缘觉道。及诸菩萨皆悉来会大林精舍重阁讲堂。目连受教往须弥顶。入如意定以大音声。遍告三千大千世界无不闻知。长老<a href=\"/remen/sheli.html\" class=\"keylink\" target=\"_blank\">舍利</a>弗作是念。我今亦当入如意定。普请依止阎浮提内诸比丘。皆悉来会大林精舍重阁讲堂。作是念已即如其像。入于<a href=\"/remen/sanmei.html\" class=\"keylink\" target=\"_blank\">三昧</a>遍请诸比丘。依止阎浮提者皆来集会。尔时大林精舍重阁讲堂。有三百万比丘众会。于是世尊告现无痴菩萨文殊师利童子。离恶趣菩萨无忧冥菩萨。离荫盖菩萨寂诸境界菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>香象菩萨。无量辩菩萨<a href=\"/remen/mile.html\" class=\"keylink\" target=\"_blank\">弥勒</a>菩萨。汝等善男子行诣十方恒河沙诸佛国土。遍告诸一生补处菩萨。不退转菩萨得不起法忍菩萨信解菩萨。皆悉来集大林精舍重阁讲堂。是诸菩萨即受教行。遍告十方恒沙佛土诸一生补处菩萨。及不退转得不起法忍信解菩萨。皆来集会大林精舍重阁讲堂。是时大林精舍重阁讲堂。有八十亿百千一生补处菩萨。一亿百千得不退转。三十亿菩萨得不起法忍。六十亿菩萨得信<a href=\"/remen/jietuo.html\" class=\"keylink\" target=\"_blank\">解脱</a>。是诸大士一时来会大林精舍重阁讲堂。尔时尊者舍利弗。见诸菩萨大众云集。便作是念我当承佛威神敬问世尊。令诸菩萨得离疑网。疾成甚深无阂辩才。逮闻十方恒沙刹土。诸佛<a href=\"/remen/shuofa.html\" class=\"keylink\" target=\"_blank\">说法</a>念持不忘。疾成无上正真之道为最正觉。又使菩萨得四无尽清净法门。何等为四。一曰<a href=\"/remen/zhongsheng.html\" class=\"keylink\" target=\"_blank\">众生</a>净。二曰法净。三曰辩才净。四曰佛土严净。得四最胜和悦之法。何等为四。一曰身和悦。二曰口和悦。三曰意和悦。四曰方便和悦。疾成四种微妙持门。何等为四。一曰出生无量门持。二曰甚深法忍持。三曰善于众生诸根持。四曰善于众生<a href=\"/remen/yinguo.html\" class=\"keylink\" target=\"_blank\">因果</a>持。尊者舍利弗思惟。是菩萨清净无量慧地。欲令佛说。即以是义上问世尊。于是世尊赞舍利弗言。善哉善哉舍利弗。乃能为诸菩萨问如是义。汝舍利弗谛听谛听善思念之。我今当说菩萨所行疾成无上正真之道甚深<a href=\"/remen/gongde.html\" class=\"keylink\" target=\"_blank\">功德</a>。若舍利弗欲得一切智知一切法者。当学此门持当学此持句。所谓无句正句普句。成就乐说光明顺道。善分别究竟分别。坚固所说坚固伊罗伊梨。伊罗悉帝旃贰。为履上迹不动寂静。离诸怨敌炽然永灭。出生无垢清净<a href=\"/remen/zixing.html\" class=\"keylink\" target=\"_blank\">自性</a>。巧说诸有者无所有无所著。善能降伏光明离垢。善自摄持果而大勇。得大名称动无动。以正动难坚固善住。安隐游无阂着开诸法门。随顺所应强而有势。<a href=\"/remen/jingjin.html\" class=\"keylink\" target=\"_blank\">精进</a>勇猛得方便力。大光普照明曜无垢。意解平等普无不入。事无不逝。此善妙持诸佛所住。如是舍利弗行持菩萨。于数无数不以分别亦无所得。于诸断法增进功德。而无所作亦无不作。不见诸法有合有离。有起有灭。亦无去来现在之知。亦不知法有力无力。<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/nianfo.html\" class=\"keylink\" target=\"_blank\">念佛</a>不念相好。不念种性亦不念眷属。不戒不定不慧。不解亦无解脱度知见念。无住无得不尽<a href=\"/remen/fannao.html\" class=\"keylink\" target=\"_blank\">烦恼</a>。不以知无不知。不言说法不净众生。不我故非彼故。不法不律不威仪。无清净不念身不念意。无涅槃究竟。亦不念过去当来今现在。不因己不因他。于一切法行无受者。舍利弗是名执受一切诸法随顺念佛。名为一切诸法所入<a href=\"/remen/wuwei.html\" class=\"keylink\" target=\"_blank\">无畏</a>持门微妙句义。一切所欲皆悉周备。名为随顺一道三昧。亦名一切善本。不由他得种性相好。因自法生。名为正觉度诸魔事。舍利弗是为菩萨出生无量门持。其有闻是持者。皆于阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>得不退转。所以者何从是持。究竟一切诸佛功德。悉能分别一切众生之所行处。得无所得故。名出生无量门持。尔时世尊而说偈言</p><p>法空无疑惑为道不放逸</p><p>法性无忘想是行疲得持</p><p>是经如所说彼持无有尽</p><p>从是生妙智疾成无上道</p><p>若得此持者菩萨无所畏</p><p>十方佛说法如所说悉闻</p><p>一切能<a href=\"/remen/shouchi.html\" class=\"keylink\" target=\"_blank\">受持</a>义味悉具足</p><p>日生无量光持生智如是</p><p>乃至无上法微妙诸持门</p><p>一切从是句当善护此经</p><p>正使一切人穷劫思难问</p><p>悉能决定疑其智不可尽</p><p>近无上道坐为真法王子</p><p>持法者亲厚常念斯经故</p><p>众生所敬重十方佛护念</p><p>名称遍十方执持此经故</p><p>八十亿诸佛<a href=\"/remen/linzhong.html\" class=\"keylink\" target=\"_blank\">临终</a>悉能见</p><p>一切皆授手接此持经者</p><p>若于亿千劫造诸不善业</p><p>一月可以除当受诵此经</p><p>菩萨所兴福亿劫来积聚</p><p>善诵此持经一月等于彼</p><p>念力精进力三昧胜妙持</p><p>悉皆现在前疾成最正觉</p><p><a href=\"/remen/sanjie.html\" class=\"keylink\" target=\"_blank\">三界</a>众生类一切悉为魔</p><p>不能令中断修习是经者</p><p>从彼诚谛说从彼究竟法</p><p>从彼得成道逮得一切智</p><p>昔闻是持故定光授我决</p><p>恒沙等诸佛即时悉能现</p><p>欲闻十方佛所说悉能解</p><p>当专习此持一切疾得成</p><p><a href=\"/remen/zhuangyan.html\" class=\"keylink\" target=\"_blank\">庄严</a>佛国土清净众成就</p><p>光相及种性当从是经得</p><p>得除心放逸七日专思念</p><p>八十亿诸佛俱来授此经</p><p>不思思所思亦不思无思</p><p>此思亦无思从是疾得成</p><p>尊崇是经教于道莫疑惑</p><p>譬如大海中不应疑无宝</p><p>欲安诸<a href=\"/remen/tianren.html\" class=\"keylink\" target=\"_blank\">天人</a>一切愿不难</p><p>此为道心生但当正意行</p><p>复次舍利弗。菩萨成就四法。疾得是持。何等为四。厌离爱欲。不生疾心。于一切众生施一切有。昼夜求法心不懈惓。尔时世尊而说偈言</p><p>厌离于<a href=\"/remen/seyu.html\" class=\"keylink\" target=\"_blank\">色欲</a>魔界<a href=\"/remen/diyu.html\" class=\"keylink\" target=\"_blank\">地狱</a>缘</p><p>放逸造众恶恶令堕恶道</p><p>于他不起妒不为于名称</p><p>愍爱视众生尊贵色端严</p><p>众生起怨诤皆以贪为本</p><p>是故当舍爱爱舍成妙持</p><p>昼夜常乐法推异推道求</p><p>专精求道者疾得成妙持</p><p>又舍利弗。菩萨复有四法。成就疾得是持。何等为四。闲居寂志。得深法忍。不求利养。一切内外尽施无遗。是为四。尔时世尊而说偈言</p><p>闲居寂志佛所誉自守空静不轻彼</p><p>常乐修习深法忍如救头然不放逸</p><p>不求名誉及利养因斯造诸谄曲行</p><p>处处知足如飞鸟节身损己修仁行</p><p>快哉得<a href=\"/\" class=\"keylink\" target=\"_blank\">佛教</a><a href=\"/remen/chujia.html\" class=\"keylink\" target=\"_blank\">出家</a>受具戒</p><p>舍家离众苦遵修于佛教</p><p>若不得佛教出家是戒利</p><p>信戒施闻慧皆悉不成就</p><p>此过离佛远是故舍贪利</p><p>又舍利弗。菩萨复有四法。成就疾得是持。何等为四。一曰八字是义随义悉入其中。八字者波罗婆迦阇陀赊叉。波者第一义。一切诸法<a href=\"/remen/wuwo.html\" class=\"keylink\" target=\"_blank\">无我</a>悉来入门。罗者相好<a href=\"/remen/wuxiang.html\" class=\"keylink\" target=\"_blank\">无相</a>。如如来身入于法性。婆者愚痴之法及<a href=\"/remen/zhihui.html\" class=\"keylink\" target=\"_blank\">智慧</a>法。随顺入义。迦者业行<a href=\"/remen/guobao.html\" class=\"keylink\" target=\"_blank\">果报</a>及非业行报。皆悉究竟随顺入义。阇者生缘老死皆悉随入不生不灭。陀者一切诸持悉随入空无相无愿。赊者一切诸持皆随顺入。叉者尽一切诸法悉入于如是。如是八字是义悉入其中。二曰善书此经执持不舍。三曰半月半月诵习此经。四曰帝当供给<a href=\"/remen/gongyang.html\" class=\"keylink\" target=\"_blank\">供养</a>持此经者。尔时世尊而说偈言</p><p>当思八字义善书持此经</p><p>半月次来诵劝发行持者</p><p>一切十方恒沙国无量诸佛在其前</p><p>得坐道场妙相满当勤修习此持行</p><p>复次舍利弗。菩萨学此持者得四功德利。何等为四。一者十方诸佛所念。二者离诸魔事。三者恶罪<a href=\"/remen/yezhang.html\" class=\"keylink\" target=\"_blank\">业障</a>疾得清净。四者无碍断辩才皆悉成就。是为四。尔时世尊而说偈言</p><p>诸佛常护念众魔不得便</p><p>罪业障悉除得妙无量持</p><p>佛告舍利弗。乃昔过去无数劫时。有佛世尊号宝首焰王如来应供等正觉明行成善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫天人师佛世尊。舍利弗彼宝首焰王如来临灭度时。有转轮王名曰持光明。王四天下快得<a href=\"/remen/zizai.html\" class=\"keylink\" target=\"_blank\">自在</a>。王有太子名无念德道。其初生时形如十六岁童子。从彼世尊得闻此持。闻此持已专精求学。经七千岁不为睡眠之所荫盖。七千岁中未曾起身爱。未曾念王事。又七千岁中身不猗卧端坐正受。于是即见九十亿那由他诸佛。从其闻法皆能受持。便出家学道。九万岁中以是无量门出生之持广为人说。于一生中成就八十亿那由他人。立阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。劝进<a href=\"/remen/jiaohua.html\" class=\"keylink\" target=\"_blank\">教化</a>令不退转。彼时众中有长者子名曰月幢。得闻是持至心<a href=\"/remen/suixi.html\" class=\"keylink\" target=\"_blank\">随喜</a>。彼以随喜善根<a href=\"/remen/yinyuan1.html\" class=\"keylink\" target=\"_blank\">因缘</a>故。常得亲近九十亿佛。得最上持得最上处无量辩才。复于三劫亲近诸佛。三劫末时月幢得<a href=\"/remen/fohao.html\" class=\"keylink\" target=\"_blank\">佛号</a>灯光如来应供等正觉。彼时王子无念德道者。今西方无量寿佛是。舍利弗我亦与贤劫诸菩萨。曾闻此持闻已随喜。以此随喜善根因缘。除却四十万劫<a href=\"/remen/shengsi.html\" class=\"keylink\" target=\"_blank\">生死</a>之罪。又得亲近九十亿佛。是故舍利弗若菩萨摩诃萨。欲得疾成阿耨多罗三藐三菩提者。于此妙持当勤随喜。随喜功德。乃至菩萨不退转地作大因缘。况复书持受诵如说修行。一切人民莫能思量称说其福。尔时世尊而说偈言</p><p>闻经心随喜书持敬讽诵</p><p>天人莫能计<a href=\"/remen/fubao.html\" class=\"keylink\" target=\"_blank\">福报</a>之限量</p><p>生生常见佛信向不回动</p><p>体解深法要疾觉无上道</p><p>三昧不退减三明总持门</p><p>财色常见佛乃至无上道</p><p>忆念过去世长者子闻持</p><p>即见九十亿那由他诸佛</p><p>所求如其愿得成无上道</p><p>若欲疾<a href=\"/remen/chengfo.html\" class=\"keylink\" target=\"_blank\">成佛</a>道力降众魔</p><p>欲满百福相行此非有难</p><p>如满恒沙刹积宝以<a href=\"/remen/bushi.html\" class=\"keylink\" target=\"_blank\">布施</a></p><p>比书持此经终不得为比</p><p>又舍利弗菩萨行此持者。有八大鬼是雪山之神。共护视之。其名曰勇健神强力神。自在神雄猛神。知行神难胜神。鸠摩罗神善臂神。是为八。彼欲令诸神来者。当澡浴其身净其衣服。正色经行慈念众生。思是法要如其忆念。彼诸神等寻现在前。复有八菩萨生欲行天。亦常护念。何等为八。照明十方天子离欲行天子。慧光天子如日天子。<a href=\"/remen/zhendi.html\" class=\"keylink\" target=\"_blank\">真谛</a>天子愿满天子。星王天子知行天子。是为八。是等菩萨常来护念。令彼专精疾得妙持。行是持者真实为本。而常恭敬当念知恩。学深法忍等观无生无灭之法。平等持戒自护兼彼。说是法时三十二恒河沙等菩萨寻得是持。不退转于阿耨多罗三藐三菩提。六十万人得不起法忍。三万二千天与人。皆发无上正真道意。是时三千大千世界六种震动。天雨众华普遍世界。天发伎乐不鼓自鸣。是时舍利弗白佛言。世尊当何名此经。佛告舍利弗。此经之要名出生无量门持。亦名一生补处道行。亦名成道降魔得一切智。当奉持之。说是法时尊者舍利弗。及诸十方来会菩萨。并诸众会天与人乾闼婆阿修罗等。闻佛所说皆大<a href=\"/remen/huanxi.html\" class=\"keylink\" target=\"_blank\">欢喜</a></p><p>佛说出生无量门持经</p></div>"
}]