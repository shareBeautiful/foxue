[{
    "title": "佛说文殊师利法宝藏陀罗尼经 第1185部",
    "author": "菩提流志 译",
    "html": "<div class=\"B1_text\"><p>佛说文殊师利法宝藏陀罗尼经</p><p>大唐南印度<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流志译</p><p>如是我闻。一时婆伽梵在净居天宫。与大菩萨摩诃萨众。及无量净居天子。前后围绕<a href=\"/remen/gongyang.html\" class=\"keylink\" target=\"_blank\">供养</a>恭敬尊重赞叹瞻仰如来。是时<a href=\"/remen/shizun.html\" class=\"keylink\" target=\"_blank\">世尊</a>正于众中。为诸大众说陀罗尼无量妙法。复为利益未来世中薄福诸<a href=\"/remen/zhongsheng.html\" class=\"keylink\" target=\"_blank\">众生</a>故。便入<a href=\"/remen/sanmei.html\" class=\"keylink\" target=\"_blank\">三昧</a>名曰演光。于其顶上放无量种种光明。其光旋环照无量无边诸佛世界。照已却来绕文殊师利童子。便入于顶。其光从顶入已。文殊师利即入三昧。名曰陀罗尼<a href=\"/remen/zizai.html\" class=\"keylink\" target=\"_blank\">自在</a>王。入此三昧。即从口中出无量种种色相光明。其光出已。便入金刚密迹主菩萨顶中。尔时金刚密迹主菩萨。即从座起偏袒右肩。右膝着地向佛合掌。恭敬<a href=\"/remen/dl.html\" class=\"keylink\" target=\"_blank\">顶礼</a>瞻仰尊颜。而白佛言世尊往昔为我说如是言。我法灭后于赡部洲恶世之时。文殊师利广能利益无量众生当作佛事。惟愿世尊为我分别演说。于何处住复于何方而能行利益。矜愍拥护诸众生故。愿为说之</p><p>尔时世尊告金刚密迹主菩萨言。善男子乃能为诸有情发问于我。善哉善哉汝今谛听谛听善思念之。我今为汝分别演说。是时金刚密迹主菩萨闻佛语已<a href=\"/remen/huanxi.html\" class=\"keylink\" target=\"_blank\">欢喜</a>踊跃。整理衣服一心受听</p><p>尔时世尊复告金刚密迹主菩萨言。我灭度后于此赡部洲东北方。有国名大振那。其国中有山号曰五顶。文殊师利童子游行居住。为诸众生于中<a href=\"/remen/shuofa.html\" class=\"keylink\" target=\"_blank\">说法</a>。及有无量诸天龙神夜叉罗刹紧那罗摩睺罗伽人非人等。围绕供养恭敬。于是世尊复告金刚密迹主言。是文殊师利童子。有如是等无量威德。<a href=\"/remen/shentong.html\" class=\"keylink\" target=\"_blank\">神通</a>变化自在装严。广能<a href=\"/remen/154932.html\" class=\"keylink\" target=\"_blank\">饶益</a>一切有情。成就<a href=\"/remen/yuanman.html\" class=\"keylink\" target=\"_blank\">圆满</a>福德之力不可思议。复告金刚密迹主言。文殊师利有陀罗尼最胜极秘密心<a href=\"/remen/zhenyan.html\" class=\"keylink\" target=\"_blank\">真言</a>。并画像及漫拏罗印法。于后末世<a href=\"/remen/fofa.html\" class=\"keylink\" target=\"_blank\">佛法</a>灭时恶法增长。诸灾兴起如此之时。于当来世赡部洲中。薄福少智诸众生辈恶业增长。五行失序阴阳交错。风雨不调恶星变怪。<a href=\"/remen/tianren.html\" class=\"keylink\" target=\"_blank\">天人</a>修罗斗战竟起。天人减少修罗增长。种种诸灾。如此之时流行于世。恶鬼下降变为女形。与诸众生作种种病。所谓喉闭疔疮疥癞腹痛。疟病或一日二日三日四日。乃至七日一发。或患风黄痰病或三病俱起。头痛疮肿眼痛。大小便痢诸杂等病。其恶鬼神或变身。为虫狼虎豹师子之身种种诸兽。于<a href=\"/remen/shijian.html\" class=\"keylink\" target=\"_blank\">世间</a>中摄诸众生。啖诸精气威失力衰。如此之时赡部洲中。无量众生横遭枉死。纵有诸医不能救疗。如此世时一日之间有三十尾末啰数。是故金刚我今令汝转与众生。说此陀罗尼法使展转<a href=\"/remen/shouchi.html\" class=\"keylink\" target=\"_blank\">受持</a>。何以故此赡部洲所有众生。常发菩提大善愿心。我辈何日能得离此<a href=\"/remen/fannao.html\" class=\"keylink\" target=\"_blank\">烦恼</a><a href=\"/remen/kuhai.html\" class=\"keylink\" target=\"_blank\">苦海</a>无明爱狱。是故令汝常<a href=\"/remen/jiaohua.html\" class=\"keylink\" target=\"_blank\">教化</a>广为流布。令于佛塔及<a href=\"/remen/sanbao.html\" class=\"keylink\" target=\"_blank\">三宝</a>处发正<a href=\"/remen/xinxing1.html\" class=\"keylink\" target=\"_blank\">信心</a>。修学善业勿起非法。<a href=\"/remen/xiaoshun.html\" class=\"keylink\" target=\"_blank\">孝顺</a>父母尊重师长。于诸贤善生奇特想。恒以花香百味甘膳。供养恭敬尊重赞叹。诵此最胜陀罗尼。七日七夜每日授<a href=\"/remen/baguanzhaijie.html\" class=\"keylink\" target=\"_blank\">八关斋戒</a>。此诸陀罗尼亦须念诵。尔时如来大悲愍念。即说是广深智雷音王如来陀罗尼曰</p><p>曩谟尾补攞没地俨鼻啰孽哩耳哆逻若(子攞反)野怛他誐哆野怛儞也(二合)他尾补攞孽耳帝尾补攞娑嚩(二合)[口*(隶-木+士)]尾补攞喻儞势阿曩攞细阿曩攞娑誐底孕(二合)誐帝娑嚩(二合)诃</p><p>次说除一切障如来陀罗尼</p><p>曩莫萨嚩儞(引)嚩啰拏尾瑟剑(二合)毗儜哆他誐跢野怛儞也(二合)他系冥系冥系莽系娑嚩诃</p><p>次说阿弥陀如来陀罗尼</p><p>曩谟弭哆婆(去)野怛他孽哆野怛儞也(二合)他阿蜜哩都纳婆(二合)吠(征闭反)阿弭哆三(去)婆(去)吠(亦如前)阿弭哆尾讫[口*兰](二合)帝娑嚩(二合)贺</p><p>次说<a href=\"/remen/gongde.html\" class=\"keylink\" target=\"_blank\">功德</a>处如来陀罗尼</p><p>曩谟虞(上)拏(引)迦啰(引)野怛他孽哆野怛儞也(二合)他誐誐曩(引)[口*(隶-木+士)]誐誐曩三(去)婆(去)吠誐誐曩吉底(丁以反)羯[口*(隶-木+士)]娑嚩(二合)贺</p><p>次说遍覆香如来陀罗尼</p><p>曩莫三(去)满多彦(上)驮(引)野怛他孽哆野怛儞也(二合)他(引)三(去)么(引)三铭娑嚩(二合)贺</p><p>次说难胜行如来陀罗尼</p><p>曩莫阿跛啰(引)尔多尾讫啰(二合)么么孽尔多誐(引)弭[宓/冉]怛他(引)孽跢野怛儞也(二合)他么么铭娑嚩(二合)贺</p><p>次说除慢如来陀罗尼</p><p>曩谟么曩娑担(二合)婆(引去)野怛他蘖哆野怛儞也(二合)他么弩(鼻声)尾舜(入)递么弩(鼻声)尾戎(引)陀宁娑嚩(二合)贺</p><p>次说断一切障如来陀罗尼</p><p>曩莫萨嚩没驮冒地萨怛嚩南曩莫萨嚩 [宓/冉](引)嚩(十)啰拏尾史剑毗抳怛他蘖哆夜啰贺帝三藐三(去)母驮野怛儞也(二合)他湿吠帝迦啰陛入嚩(二合)里底曳娑嚩贺渐婆宁娑担婆宁谟贺宁娑嚩贺报(引)拏哩(引)迦(引)野娑嚩贺护铭达摩达摩进哆曳娑嚩贺达[口*(隶-木+士)]尾达[口*(隶-木+士)]迦罗尾孕迦噜哆曳娑嚩贺扇帝诘(上)宁儞(入)嚩(引)跛抳娑嚩贺杜噜杜噜尾杜噜地曳娑嚩贺钵纳么娑嚩[口*(隶-木+士)]钵纳么三婆吠抧迦[口*(隶-木+士)]呬单迦哩(引)曳娑嚩(二合)贺</p><p>次说月光菩萨陀罗尼</p><p>曩莫萨嚩没驮冒地萨怛嚩南怛儞也(二合)他战捺啰钵啰陛战娜曩主啰拏罽逻娑嚩底萨嚩没驮地瑟耻跢拏谟儞(泥以反)帝娑嚩(二合)贺</p><p>次说文殊师利菩萨陀罗尼</p><p>曩谟阿(引去)哩夜(二合)曼祖(祖鲁反)室哩曳冒地萨怛嚩(二合)野怛儞也(二合)他惹(子礼反)曳惹曳若野腊吠惹野摩贺么娑嚩(二合)贺</p><p>次说观自在菩萨陀罗尼</p><p>曩谟阿(引)哩夜(二合)缚路枳帝湿嚩(二合)啰(引)野冒地萨怛嚩野怛儞也(二合)他誐誐曩(引)滞誐誐曩三母蘖帝誐誐曩尾讫[口*兰]帝曀尔铭尔么惹铭尔娑嚩(二合)贺</p><p>次说普贤菩萨陀罗尼</p><p>曩谟阿(去)哩野(二合)三(去)满多跋捺啰(二合)野冒地萨怛嚩(二合)野怛儞也(二合)他系跋捺[口*(隶-木+士)] (二合)摩贺跋捺[口*(隶-木+士)](二合)阿底跋捺[口*(隶-木+士)](二合)尾誐多啰(引)惹(子攞反)细摩贺尾誐多啰(引)惹细系縻嚩底羯么(引)嚩啰拏(鼻声)尾戍(引)陀[宓/冉]娑嚩(二合)贺</p><p>次说<a href=\"/remen/mile.html\" class=\"keylink\" target=\"_blank\">弥勒</a>菩萨陀罗尼</p><p>曩谟阿(引)哩野(二合)昧怛哩(二合)夜野冒地萨怛(二合)嚩野怛儞也(二合)他昧怛哩(二合)昧怛哩(二合)昧怛啰么(引)曩细娑嚩(二合)贺</p><p>次说<a href=\"/remen/xukong.html\" class=\"keylink\" target=\"_blank\">虚空</a>藏菩萨陀罗尼</p><p>曩莫阿(引)哩野(二合)乞洒(二合)野么多裔冒地萨怛嚩(二合)野怛儞也(二合)他阿(引)乞洒(二合)裔普阿乞洒(二合)曳普阿乞洒(二合)野羯么尾戍(引)陀[宓/冉]普娑嚩(二合)贺</p><p>次说无尽意菩萨陀罗尼</p><p>曩莫阿(引)哩野(二合)乞洒(二合)野么多裔冒地萨怛嚩(二合)野怛儞也(二合)他阿(引)乞洒(二合)裔普阿乞洒曳普阿乞洒曳普阿乞洒野羯么尾戍(引)陀[宓/冉]娑嚩贺</p><p>次说维摩诘菩萨陀罗尼</p><p>曩莫阿(引)哩夜(二合)尾么攞吉多曳冒地萨怛嚩(二合)野怛儞也(二合)他(引)言底跢萨嚩尔乃啰底吉底哆萨嚩尔嚩曰啰(二合)迦[口*(隶-木+士)]嚩曰啰(二合)婆吠嚩曰啰(二合)陛娜迦[口*(隶-木+士)]娑嚩(二合)贺</p><p>次说除一切障菩萨陀罗尼</p><p>曩莫萨嚩[宁*页](引)嚩啰拏(鼻)尾瑟剑鼻抳(尼贞反)冒地萨怛嚩(二合引)野怛儞也(二合)他(引)萨嚩(引)嚩啰拏(鼻)尾瑟剑鼻娘娑嚩(二合)贺驮睹尾迦娘娑嚩(二合)贺迷伽(重)尾娑普吒泥娑嚩(二合)贺阿(去) 嚩止多迦(引)曳娑嚩(二合)贺么攞捺那埿娑嚩 (二合)贺冒地孕誐娜娜埿娑嚩(二合)贺羯么儞 (宁逸反)嚩(引)比多迦曳娑嚩(二合)贺[目*壹]迦(引)啰(引)么(引)曳娑嚩(二合)贺庾(去)誐佐(引)曳娑嚩(二合)贺萨嚩没驮毗色讫多(引)曳娑嚩(二合)贺没啰憾铭跛虞(上)茶(引去)曳娑嚩(二合)贺萨嚩达摩鼻色讫多(引)曳娑嚩(二合)贺萨嚩没驮鼻瑟跓跢曳娑嚩(二合)贺[目*壹]迦失[口*吕]誐(引)曳娑嚩(二合)贺阿失陵誐(引)曳娑嚩(二合)贺阿步(引)跢曳娑嚩(二合)贺阿三(去)步(引)跢曳娑嚩(二合)贺萨嚩耨躯(去引)钵舍满泥娑嚩(二合)贺</p><p>次说月光童子陀罗尼</p><p>曩莫战捺啰(二合)钵啰(二合)婆(引去)野矩么(引)啰步跢野怛儞也(二合)他钵啰(二合)陛钵啰(二合)婆(去引)嚩底达摩尾舜(入)地婆靺(上)睹铭娑嚩(二合)贺(引)</p><p>尔时佛告金刚密迹主菩萨言。若有善男子善女人。念诵此十八天陀罗尼者七日七夜。彼人所有过去现世三业等罪。乃至一切诸障悉皆消灭身心清净。所有世间风黄疾病。及诸余病患悉得除差。一切鬼神布单那鬼颠狂鬼夜叉罗刹执鬼毗舍阇鬼。拏枳儞鬼并噏人精气。诸余一切鬼神。常去此人十二由旬。及饥荒疫病并他病。风雷闪电霹雳之患不相损害。若男<a href=\"/remen/zinv.html\" class=\"keylink\" target=\"_blank\">子女</a>人身有灾厄。当于宅内安置<a href=\"/sheli/shelita/\" class=\"keylink\" target=\"_blank\">舍利塔</a>并佛形像。画文殊师利童子像。烧种种香沉水香白胶等香。然灯散花上妙果瓜众味珍羞。每日供养七<a href=\"/remen/biqiu.html\" class=\"keylink\" target=\"_blank\">比丘</a>食。书写受持读诵此经依法<a href=\"/remen/xiuxing.html\" class=\"keylink\" target=\"_blank\">修行</a>。勤心念诵绕塔行道。所有诸患及余灾厄悉当除灭。尔时世尊复告金刚密迹主菩萨言。此文殊师利法藏中有真实法最殊胜法无有比法。能为众生作如意宝。能令所在国土十善勤化。若国王行十善者。国王所作悉皆圆满。此八字大威德陀罗尼者。乃往过去无量百千恒河沙诸佛所说。为拥护一切行十善国王。令得如意<a href=\"/remen/shouming.html\" class=\"keylink\" target=\"_blank\">寿命</a>长远。福德<a href=\"/remen/guobao.html\" class=\"keylink\" target=\"_blank\">果报</a>无比逾胜。诸方兵甲悉皆休息国土安宁。王之所有常得增长。此陀罗尼能利益怜愍一切有情诸众生故。能断三恶道能作一切安稳法。如佛现在处世无异。此是文殊师利菩萨身。为利益众生故。现是身为咒神像。能圆满一切意乐等事。若人能暂时闻忆念此陀罗尼。即能灭四重五逆等罪。何况常念诵之。尔时世尊说此语已。金刚菩萨复白佛言。世尊向者如来所说八字大威德陀罗尼。何者是。唯愿说之。尔时世尊告金刚密迹主菩萨言。汝今谛听谛听我当为汝说。此八字名大威德秘密心陀罗尼。如佛住世一无异也。能与一切众生。于黑暗中作大明灯。尔时如来即说陀罗尼曰</p><p>曩莫阿跛哩弭跢庾枳娘(二合)曩尾[宁*页]失者(二合)野啰(引)惹(子礼反)[木*奈]啰(引二合)野怛他(去)蘖哆野曩谟曼租(子鲁反)失哩(二合)曳矩么(引)罗步哆野怛儞也(二合)他唵恶(引声)尾(引)啰吽(引)佉(上)佐(上)[口*洛]</p><p>于是世尊告金刚密迹主。言是八字最胜大威德心真言者。所住之处如佛在世无有异也。能现诸佛种种神力不可思议。亦能作大神通变化。我今略赞此陀罗尼少分功能。我若具说。无量俱胝那庾多百千大劫说不可尽。金刚密迹主。此陀罗尼若男子女人不能办作承事供养法者。在家迫迮作种种家业。但能忆持不忘。依时念诵。随分不阙供养少多。亦得成就。除不至心不正信心。不发大乘菩提之心。兴行诽谤于三宝所起不<a href=\"/remen/shanxin.html\" class=\"keylink\" target=\"_blank\">善心</a>。行诸恶业。此等之人一切小法犹不成就。况复大法能成就之</p><p>尔时佛告金刚密迹主言。若有善男子善女人。能念诵此陀罗尼一遍即能自护。两遍能护同伴。三遍即大拥护。住十地菩萨不能越过。何况诸小类众生。若诵四遍即得拥护合家大小。五遍即能拥护一切眷属。六遍即能拥护一切城邑村坊等。诵七遍即能拥护一切众生。若欲着衣裳时当加持七遍。能除一切恶毒及诸灾难。若洗手面时当加持水七遍。能令众<a href=\"/remen/rensheng.html\" class=\"keylink\" target=\"_blank\">人生</a>贵仰心。所有诸恶鬼神见者悉当降伏。一切诸人皆复敬重。降彼恶心生欢喜心。若人患身体支节疼痛。加持暖水一百八遍。洗浴即得除愈。若每日早起以水一掬加持七遍饮之。在身所有正报悉得消灭何况无灾厄者。及诸三业亦得消荡。并得寿命长远。若加持饮食七遍吃者。一切诸毒不能为害。若见恶人及见怨家。当须念诵此真言。所有怨家起恶心者。当自降伏除摄嗔心慈心相向。有恐怖处当至心念此真言即得除怖。若欲卧时诵此真言一百八遍。即得好梦知<a href=\"/remen/shane.html\" class=\"keylink\" target=\"_blank\">善恶</a>事。若有人患诸疟病。其持诵人视患疟人面。切诵八字真言一千八遍即得除愈。若欲入阵时。当以牛黄书此真言纸素上。带着身上。一切刀杖弓箭鉾斧不能为害。若入阵时画文殊师利童子像及真言。于象马上置安。军前先引。诸军贼等不能为害自然退散。其画像作童子相貌。乘骑金色孔雀。诸贼见者悉皆退散。若常念诵。所有五逆四重等罪悉得消灭。常得面睹文殊菩萨。行住坐卧常须念诵忆持不忘。每诵一百八遍勿令断绝。常得一切众生归伏。若加持发髻七遍。一切众生见者悉皆降伏恶人退散。若能每日三时念诵一时一百八遍。所作称意所求如意诸愿悉得随心。一切皆得圆满具足。得大富贵所行自在。临命终时得普门三昧。及得亲见文殊师利菩萨。尔时佛告金刚密迹主菩萨言。善男子此文殊师利陀罗尼。若有国王王子妃后公主及诸官贵。能书写于宅中著者。得大富贵所有诸灾悉皆消灭。所求诸愿皆得圆满。常得善神围绕加护。不令鬼魔来相娆恼。尔时佛复告密迹主言。此秘密陀罗尼不可思议。诸佛威德亦不可思议。尔时释迦牟尼如来复告金刚密迹主言。此八字秘密威德大陀罗尼。复有画像法利益一切。诸修行十善国王者说。若有善男子善女人。持此陀罗尼用少功夫得大覆护。复能拥护诸王子妃后宫人婇女百寮辅相。及诸士女并之国士。一切人民所有田宅。如此之类悉皆安乐。凡此画像若有人但能所在处安置者。于中有王贼水火刀兵劫贼。及诸灾难并得除息。乃至非时疫病旱涝不调。虫霜损害咸当除灭。常得依时龙王降雨苗稼丰熟。国人康悦无诸灾难</p><p>尔时金刚密迹主菩萨摩诃萨。白佛言世尊。向者所说广大画像等法。当云何作唯愿说之。尔时世尊告言。善男子凡欲画像。先觅上妙细白叠。次须简择日月吉宿良曜太白直次。刻分吉祥时善。然后画像。于清净处以香汤扫洒。取衢摩夷而涂其地。悬诸幡盖烧龙脑等香珍馔供养。其叠须阔八肘长十二肘。先于中画释迦牟尼佛。坐七宝莲华座如说法势。于佛右边画文殊师利。如童子相貌顶戴宝冠。项着璎珞种种<a href=\"/remen/zhuangyan.html\" class=\"keylink\" target=\"_blank\">庄严</a>。身如郁金色面貌熙怡瞻仰如来。次右边画观自在菩萨。次画普贤菩萨。虚空藏菩萨。无尽意菩萨。次于释迦牟尼如来左边。画弥勒菩萨。次画无垢称菩萨。次画除一切障菩萨。次画月光童子。次画金刚藏菩萨。已上菩萨等。各于七宝莲华座上。皆须画本形。乃至手执。并依本法画之。勿使漏脱。复于释迦如来上。画七佛。所谓广大智甚深雷音王如来。除一切障如来。阿弥陀如来。功德处如来。普香如来。难胜勇雷音行如来。心不动如来。此七佛皆须次第画之。其身皆作金色各如说<a href=\"/remen/faxiang.html\" class=\"keylink\" target=\"_blank\">法相</a>。其画像上两角。各画一天仙。顶戴花鬘各一手执花一手散花。半身隐于云中。形貌端正种种七宝以为璎珞庄饰其身。其释迦牟尼佛莲华下。画二龙王。一名难陀二名忧波难陀。其二龙王并于无热恼池中出半身。以手托共执释迦如来所坐莲华茎。作珍重用力势。其龙王并作人面。头上各画七个蛇头。头皆白色身作人形。种种杂宝以为严身。皆仰瞻视目睹如来。文殊师利下。画野漫德迦忿怒王。仰观文殊菩萨。如授教势。弥勒菩萨下。画持明人。以本相貌手执香炉[跳-兆+互]跪而坐。瞻视世尊如听法势。画像四边。散画龙花及诸妙花。下左边画梵天王魔醯首罗天四天王天。次画四个阿素罗王。次画四个执鬼神曜王。右边画那罗延天帝释天四天王天。次画四阿素罗王。次画四个执神王。已上各依本形貌。皆须执持器仗不得差错。次画九个执神。其身半隐合掌向佛观如来相。说此像已。尔时如来便以赞颂而说偈言</p><p>此妙画像法最殊胜功德</p><p>往昔诸如来广赞不思议</p><p>我今言少分说是不思议</p><p>若有诸智者能起一念心</p><p>依法画此像获福德无量</p><p>供养生恭敬所有俱胝劫</p><p>四重五逆等极深诸恶业</p><p>念此像功力<a href=\"/remen/shana.html\" class=\"keylink\" target=\"_blank\">刹那</a>即得灭</p><p>世间中所有诸恶趣众生</p><p>不信有三宝常修<a href=\"/remen/pojie.html\" class=\"keylink\" target=\"_blank\">破戒</a>行</p><p>谤毁诸佛法不惧一切罪</p><p>堕于<a href=\"/remen/shengsi.html\" class=\"keylink\" target=\"_blank\">生死</a>中住黑暗泥黎</p><p>经于<a href=\"/remen/wuliangjie.html\" class=\"keylink\" target=\"_blank\">无量劫</a>轮转受诸苦</p><p>若遇此画像发起<a href=\"/remen/putixin.html\" class=\"keylink\" target=\"_blank\">菩提心</a></p><p>忻乐暂瞻视或少刹那顷</p><p>情怀不散乱一心而观仰</p><p>此诸恶业辈一切皆当灭</p><p>获果福无量何况<a href=\"/remen/xingshan.html\" class=\"keylink\" target=\"_blank\">行善</a>业</p><p>能修清净果复有妙相好</p><p>具足菩萨行广为诸有情</p><p>善行勤<a href=\"/remen/jingjin.html\" class=\"keylink\" target=\"_blank\">精进</a>尊重生恭敬</p><p>过去所有佛及现在未来</p><p>能于俱胝劫一心广供养</p><p>诵此陀罗尼及画像之人</p><p>彼等获果报其福不可说</p><p>恒河所有沙应得知其数</p><p>此诸福德力不可知其数</p><p>彼等沙数佛声闻及缘觉</p><p>并诸菩萨众贤圣及八部</p><p>勤供养多劫若睹此画像</p><p>其福过于彼若受持此经</p><p>或当恭敬礼劝叹供养者</p><p>及劝诸余人乃至生<a href=\"/remen/suixi.html\" class=\"keylink\" target=\"_blank\">随喜</a></p><p>常当不废忘是人于诸法</p><p>及诸陀罗尼决定皆成就</p><p>纵使世真言并诸余部法</p><p>若于此像前一心不异念</p><p>瞻仰生恭敬悉地无有疑</p><p>尔时世尊复告金刚密迹主言。此八字大威德陀罗尼法中。有秘密最胜不可思议坛。于诸法中最殊胜。若有善男子善女人。能依法受持读诵书写修<a href=\"/remen/xingzhe.html\" class=\"keylink\" target=\"_blank\">行者</a>。现世成就一切吉祥。诸事圆满愿不唐捐。寿命延长众人恭敬生爱重心。命终生诸佛前。若生天人中。尊贵豪富大族家生。尔时金刚密迹主菩萨。复白佛言世尊。向者所说于此法中有秘密漫拏罗法。其事云何。唯愿如来为我广及未来众生。依此修行出离尘劳。尔时世尊告金刚密迹主菩萨言。善哉善哉善男子。汝今谛听当为汝说。若有善男子善女人等发敬重心。欲作此漫拏罗法者。先须简择殊胜清净成就之地。当于彼处深掘其地。除去瓦砾沙石荆棘毛发灰炭诸杂恶不净等物。然后方可量取其地满于八肘或四肘作之。取好<a href=\"/remen/jingtu.html\" class=\"keylink\" target=\"_blank\">净土</a>坚筑令平。取牛粪香等依法涂治。其漫拏罗作三重界院。皆须五色画之。令鲜好明净。勿使闇晦。阔狭得所。凡画坛法。一切先从东面起首。画五顶印。次画忧钵罗花印。次画牙印。次画文殊童子面印。次画槊印。此等印。漫拏罗内东面画之讫。次画莲华印。次画忧钵罗花印。次画幢印。次幡印。次伞盖印。次画乌头门。次车辂印。次白象。次马。次峰牛。次水牛。次(迦半悉娑缚)吉祥印。次孔雀印。次羖羊。次白羊。次人。次童男。其已上印等。皆须门外次第分明画之。如是三重漫拏罗外。外院更画药叉将</p><p>东摩尼拔娜罗(二合)大将(号宝贤)南布拏(满贤)拔娜啰(二合)大将。次画尾噜博乞叉(西方神)微瑟啰嚩拏(梵名北方神)</p><p>一切诸天神日月七星二十八宿。及佛侍者。诃哩底母神(梵名)</p><p>此漫拏罗法。若为啰惹作者。于宅内作之。若欲求象即于象坊作之。若欲求马于马坊作之。若被毒蛇所螫于大池边。或知有龙处作之。若患疟病一日二日三日乃至七日。当于所住村坊舍宅处近南作之。若被鬼魅罗叉所著。当于空室或尸陀林边作之。若毗舍阇鬼所著。当于萆麻树下作之。若一切鬼神及诸执鬼所著。当于死人室中。或于新生孩子室中作之。若被诸毒所害者。当诵此八字真言加持水七遍与饮。其毒即除。若有畜生被疫病所著。当于果树下作之。若欲得苗稼好者。当于园苑中作之。若有妇人患诸恶病。或被鬼神迦楼罗干达婆等。噏嗍其身饮其精气成诸病疹。当于河边或于山顶作之。或着一切病及拏枳儞鬼。于空闲净处或有流水处作之。此等法则当须日中或夜半作之。欲除漫拏罗之时。当诵前八字真言除之。其漫拏罗内物。当送水中散施或施贫儿。即所求诸事并得圆满。尔时世尊即说偈言</p><p>此大陀罗尼威力不可说</p><p>若人常受持能除一切病</p><p>所作诸余事一切皆圆满</p><p>及得寿命长若得见此坛</p><p>诸罪悉当灭若求世间乐</p><p>富贵自在力或能厌世间</p><p>欲求出生死超过于苦海</p><p>学习菩提行摧伏诸魔军</p><p>若入此坛者必获如是福</p><p>此大秘密法为信法国王</p><p>执政行平等当须广为说</p><p>若无信恶人假使得珍宝</p><p>其价直大千或以三千界</p><p>于中所有宝亦不得为说</p><p>尔时释迦牟尼佛。复告金刚密迹主菩萨言。此八字陀罗尼印名大精进。能速圆满一切意乐。能增长一切吉祥。事事成就金刚密迹主白佛言世尊。其印云何唯愿如来为我宣说</p><p>尔时世尊告金刚密迹主言。凡欲作印。先须净水洗手。用白檀郁金龙脑沆水及诸上妙好香。石上以水磨之相和。以涂其手揩令入肉香洁。然即广发其愿顶礼诸佛(而作是言)</p><p>敬礼婆罗王佛(梵名)娑(引)礼捺啰啰(引)惹</p><p>敬礼开敷花王佛(梵名)三矩苏(上)弭多</p><p>敬礼宝幢佛(梵名)罗怛曩计都</p><p>敬礼阿弥陀佛(梵名)阿弭跢婆(去)野</p><p>敬礼无量寿智佛(梵名)阿弭跢庾抧娘曩</p><p>敬礼山王佛(梵名)势礼[木*奈]啰惹</p><p>敬礼作日光佛(梵名)儞崩(去)迦啰</p><p>敬礼极安隐佛(梵名)苏(上)乞史么</p><p>敬礼善眼佛(梵名)苏(上)[宓/冉]怛啰</p><p>敬礼法幢佛(梵名)达么计都</p><p>敬礼光鬘佛(梵名)不[口*礼]婆(去)么(引)里</p><p>此等诸佛最大殊胜。及无量诸佛并当顶礼。念诵了便结大精进手印。其印合两手八指反用叉。皆在掌内。以二大母指少屈。相并押二头指上。此名大精进印。其印是一切诸佛所说。其真言是八字。次说如意宝印</p><p>以合两手相叉。竖二头指少曲头相柱。其二大母指入掌内。相叉右押左。此名大精进如意宝印。即说大精进如意宝真言曰</p><p>唵帝祖(子鲁反)入嚩(二合)罗萨嚩啰他(二合)娑(去引)陀迦悉地也(二合)悉地也(二合)进跢么抳啰怛曩(二合)吽</p><p>若诵此真言及结其印。能广作一切事业。若欲庄严身上着衣之时。加持衣七遍着之。即得护身常得众人恭敬。若欲入阵战斗之时。所有器仗并皆加持一千八遍。随身将入即得降伏。其贼自然退散。若欲降伏一切怨敌。以真言加持衣着之即得降伏。又法取珠珍或靺羯或金银或诸杂宝。以加持一百八遍。刻作童子形安置幢上或安身上或于马上。将入军阵三军前行。彼贼遥见自然降伏。如是等法无量无边不可称数。其二印者当须依教清洁持用。得长命报能除一切病。破一切魔及频那夜迦。及诸恶人亦不能作诸障难。常得一切圣众咒神现前。所求意愿疾得悉地。常得一切诸佛菩萨。与文殊师利童子。冥加护助相逐作伴。乃至不退转地速证菩提。尔时金刚藏菩萨。偏袒右肩右膝着地合掌曲躬。向释迦如来作如是言。善哉希有甚奇特。如是大陀罗尼法藏。今于赡部洲中广行<a href=\"/remen/liutong.html\" class=\"keylink\" target=\"_blank\">流通</a>。为诸国主及小王大臣并诸人民广说利益。世尊此陀罗尼。有何功力能作何事。若有善男子善女人。能受持读诵书写思惟。为他说获何福德。唯愿如来为我宣说</p><p>尔时世尊告金刚密迹主菩萨言。若有善男子善女人。及国王王子并一切有情。闻此陀罗尼法要。能受持读诵书写忆念。或自作或劝他。或生随喜或能广为他叹颂功德。如此说听之人。决定速证阿耨多罗三藐三菩提。于其中间不复退转。此陀罗尼所行之处。当知文殊师利菩萨。在于彼处流传斯法。及有菩萨声闻缘觉。苦行大仙并持明仙等。及天龙夜叉乾闼婆阿修罗紧那罗摩呼洛伽人非人等于中止住。常当围绕赞叹。供养恭敬尊重此经。密迹主此陀罗尼经名如来法藏。若有善男子善女人。受持读诵书写尊重赞叹。及以种种香花涂香末香。伞盖幢幡钟鼓螺磬。种种诸杂微妙音声歌咏赞呗。及上妙衣供养恭敬者。当知此人现世获得十种果报。何等为十。所谓一者国中永不为他方怨贼来相侵娆。二者不为日月星辰二十八宿。诸恶变怪而起灾患。三者不为国中有大灾横恶鬼神等而行疫障。四者不为风火等难。五者永不为一切怨家而得其便。六者不为诸病所逼。七者不为横死着身。八者不为非时卒风暴雨所损。九者不为旱涝不调。十者不为虎狼虫兽诸恶杂毒有所损害。善男子此经若所在处。及有人念诵处。当获如上十种果报</p><p>尔时世尊为诸大众重说偈言</p><p>供养救世者此法藏最胜</p><p>受持及读诵此中文殊说</p><p>彼等随意满大富贵饶财</p><p>名称遍十方圆满福具足</p><p>若人于此经取一真言诵</p><p>即得不空果吉祥诸愿满</p><p>若有诸国王统师欲斗战</p><p>书此陀罗尼于顶上安置</p><p>一心常忆念不为怨敌害</p><p>一切诸刀杖亦不着其身</p><p>若入军阵中画此文殊像</p><p>乘骑孔雀上安置于旗上</p><p>或使人执行诸贼遥望见</p><p>自然当退散或以金银等</p><p>造作童子像种种妙庄严</p><p>置之旗幡上将入战阵中</p><p>三军前引行诸贼遥望见</p><p>应时悉退散或悉失本心</p><p>归款自降伏人主人非人</p><p>诸天仙等类夜叉及罗刹</p><p>乾闼紧那罗布单与羯吒</p><p>鬼母及龙神虫狼与虎豹</p><p>师子诸象类一切恶毒等</p><p>见之尽归伏</p><p>尔时世尊告金刚密迹主菩萨言。善男子诸佛威德。及诸菩萨神通变化。如是威力不可思议。此法宝藏亦不可思议。是故金刚常须精勤恭敬忆念。乃至国王人民百官。苾刍苾刍尼乌波索迦乌波私迦并诸法师。常须忆念深生难遇。此陀罗尼法宝功德不可思议。此法与一切众生广行流通。从国至国乃至村坊。有人住处递相传受。于大众中必须供养。恭敬尊重为他演说。及教他人展转。令人受持读诵。若能如是获福无量说不可尽。乃至他国闻有国王并善人。爱乐大乘修行善事。亦须往彼劝令依法受持书写读诵。若拥护结界一切诸处。亦须应用此陀罗尼。若有法师受持读诵此陀罗尼经者。常须恭敬当如敬佛无有异意。所须衣服卧具饮食汤药。乃至四事勿令乏少悉皆充足。于法师处生大尊重珍敬之心。当兴广大不思议意。密迹主若有人闻此宝藏经。不能受持读诵书写为他演说。及不流传使他人知。复不恭敬供养持此陀罗尼法师。亦不敬阿阇梨。亦不能发无上菩提之心。又复生疑不信之者。如此人辈当获大罪。如犯四重五逆罪等无有异也。一切诸佛及诸菩萨。常当舍离难为救护。密迹主于后末世。若有善男子善女人。诽谤是经及出粗语。言此经非法非佛所说。当知是人佛法中怨。命终已后决定堕阿毗<a href=\"/remen/diyu.html\" class=\"keylink\" target=\"_blank\">地狱</a>。一切诸佛菩萨悉当远离</p><p>尔时金刚密迹主菩萨摩诃萨。闻佛说是陀罗尼法已。即于佛前欢喜踊跃。顶礼世尊以偈赞佛</p><p>广饶益有情说此最胜法</p><p>亦为利益我亦利诸众生</p><p>令获大安乐如来最胜尊</p><p>称叹诸佛德一切真言义</p><p>能勤修行者希有未曾有</p><p>说法利众生我今当顶礼</p><p>最胜大菩萨如教顶戴行</p><p>尔时释迦如来。告金刚密迹主菩萨言。善哉善哉汝今已能摄诸有情作大利益。密迹主我今此法付嘱文殊师利法王子手。令后末世于赡部洲广为有情宣传流布。尔时文殊师利童子。即于佛前欢喜踊跃。熙怡含笑而白佛言。世尊今蒙如来于大众中付嘱于我。我当受持。世尊如来入<a href=\"/remen/niepan.html\" class=\"keylink\" target=\"_blank\">涅槃</a>后我于未来世。令诸众生依教受持。广行流布尝不断绝。于是世尊说是法时。无量无边诸众生等。闻此法故皆得离诸忧苦。无量众生发阿耨多罗三藐三菩提心</p><p>尔时世尊说此经已。文殊师利菩萨及金刚密迹主菩萨。并诸天等龙神八部一切大众。同声赞叹未曾有也。顶<a href=\"/remen/lifo.html\" class=\"keylink\" target=\"_blank\">礼佛</a>足欢喜踊跃一心奉行</p><p>佛说文殊师利法宝藏陀罗尼经</p></div>"
}]