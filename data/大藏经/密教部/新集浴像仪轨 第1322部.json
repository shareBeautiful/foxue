[{
    "title": "新集浴像仪轨 第1322部",
    "author": "慧琳 述",
    "html": "<div class=\"B1_text\"><p>新集浴像<a href=\"/remen/yigui.html\" class=\"keylink\" target=\"_blank\">仪轨</a></p><p>慧琳述</p><p>西国五印度僧众住持稍加严丽。或居伽蓝寺宇兰若僧园。每日浴像焚香采众名华。布散<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/libai.html\" class=\"keylink\" target=\"_blank\">礼拜</a>赞佛。虔诚恭敬旋绕日日。如是精勤毕命为期无替。每日清晨若不修此供养誓不自食。远近诸国共同无有不作之处。盖是众僧修持常敬奉者也。其像唯除土木彩画不可浴之。若是金银宝玉铜镴鍮石如是等像悉堪常浴。凡拟明旦所用浴像香水。今夕各别浸香细捣绢包经宵水浸。但是诸香皆堪浴像。一味香水各别一瓶。亦不以多香和杂一处。其瓶可用不受触者为佳。所谓金银诸宝铁铜铅镴白净瓷瓶无破损者是也。皆须磨洗令其光净。上题香水名号次第轮用。如贫无者可取未曾经用新净石瓦木瓶以充其事。更不得杂用即成秽触。受得用盛浴像已了香水。行此法者于净触行护威仪。最须精细作意。诸供养器物准此应知。至灌浴之时洒扫堂殿。于宽净之处以净牛粪涂一大坛径可一丈。置一宣台于坛中。上安一大器物。中施一台子上安尊像傍置一床。油单覆上诸香水瓶次第行列。五种法供养物。百索长线新净软帛墼等物罗列于上。众既集已。共请明法阿阇梨。或举众中最尊上座。为众称诵浴像经中启白发愿大乘妙偈。句句众人普皆随诵偈曰</p><p>我今灌沐诸如来净智<a href=\"/remen/gongde.html\" class=\"keylink\" target=\"_blank\">功德</a><a href=\"/remen/zhuangyan.html\" class=\"keylink\" target=\"_blank\">庄严</a>聚</p><p>愿彼五浊群生类速证如来净法身</p><p><a href=\"/remen/jiedinghui.html\" class=\"keylink\" target=\"_blank\">戒定慧</a>解知见香遍十方刹常芬馥</p><p>愿彼香烟亦如是无量无边作佛事</p><p>亦愿三途苦轮息普令除热得清凉</p><p>皆发无上<a href=\"/remen/putixin.html\" class=\"keylink\" target=\"_blank\">菩提心</a>亦出爱河登<a href=\"/remen/bian.html\" class=\"keylink\" target=\"_blank\">彼岸</a></p><p>又令一人手执香炉虔恭[跍*月]跪。<a href=\"/remen/fanyin.html\" class=\"keylink\" target=\"_blank\">梵音</a>称诵三归依赞。每句众人作礼一拜。赞曰</p><p>曩谟母驮(引)野虞啰吠(引一)</p><p>曩谟达么(鼻音引)野多(去)以宁(二礼)</p><p>娜莫僧(去)伽(去引)野摩贺帝(三礼)</p><p>底哩(二合)毗喻(二合引)比娑(去)多(上)单娜莫(四礼)</p><p>又令二人吹螺二人诵赞。种种雅乐丝竹弦歌一时俱作。阿阇梨亲捧水瓶灌沐佛像。取彼长线一头系瓶垂下。众中人人捧线合掌当心。专注虔诚称念诸佛。若有不及捧其线者。可取执前人身长衣。意如各各躬亲自浴佛像之像也。乃至香水瓶次第倾尽一遍。即须替换。浴了佛像更安。未浴遍者。又更各添本类香水如前灌沐。其吹螺诵赞及以乐音直至浴遍。所有尊像方暂停息。既灌洗了。便以净帛揩拭令干。安于床上依位行列。即取涂香人人各以无名指头揾取翘指当心。阿阇梨称诵献涂香<a href=\"/remen/zhenyan.html\" class=\"keylink\" target=\"_blank\">真言</a>。句句众人齐声诵。乃至末句。一时向佛遥弹奉献作一拜。献涂香真言曰</p><p>唵萨嚩怛佗(去引)誐多(一)巘驮(引)布惹(引二)谜伽(去)娑(上)母捺啰(二合三)娑颇(二合)罗拏(鼻去引四)三摩(鼻)曳(平)吽(引)</p><p>又取华盘。<a href=\"/remen/xingzhe.html\" class=\"keylink\" target=\"_blank\">行者</a>与众人。各捧一华如前齐诵献华真言。向佛遥散奉华真言曰</p><p>唵萨嚩怛佗(引去)誐多(一)补涩跛(二合)布惹(二)谜伽(去)三(去)母捺啰(二合三)娑颇(二合)啰拏三(去)么(鼻)曳(平)吽(引)</p><p>阿阇梨次执香炉。令其左右及以众人互执身衣。齐诵焚香真言普心奉献。真言曰</p><p>唵萨嚩怛佗(引去)誐多(一)度(引)波布(引)惹(引二)谜伽(去)三母捺啰(三合)娑颇(二合)啰拏(鼻)三(去)么(鼻)曳(平)吽(引)</p><p>阿阇梨又捧甜脆饼盘。如前称诵献食真言。诚心奉献。真言曰</p><p>唵萨嚩怛佗(去引)誐多(一)沫(莫可切)里布(引)惹(引二)谜伽(去)三(去)母捺啰(二合)娑颇(二合)啰拏(鼻)三(去)么曳(平)吽(引)</p><p>次捧烛台诵奉灯真言一遍真言曰</p><p>唵萨嚩怛佗(去引)誐多(一)儞(泥一切)比野(二合)布惹(引) (二)谜(引)伽(去)三(去)母捺啰(二合)娑颇(二合)罗拏(鼻)三(去)么曳(平)吽(引)</p><p>又令诵赞人人。手执香炉高声诵浴像妙赞。赞曰(其文广不能具载)并诵五赞(文多故不载)。各各虔跪一偈一礼。灌浴供养既已周备。阿阇梨取彼浴佛香水。沥自顶上及洒大众人人头上。此是洗浴众圣万德庄严吉祥福水。沾洒身上并饮少多。能令身中<a href=\"/remen/fannao.html\" class=\"keylink\" target=\"_blank\">烦恼</a>消薄。渐次成就无上<a href=\"/remen/puti.html\" class=\"keylink\" target=\"_blank\">菩提</a>。大众一时虔诚作礼。然更吹螺并诵<a href=\"/remen/xingyuan.html\" class=\"keylink\" target=\"_blank\">行愿</a>吉祥等赞。音声丝竹引众先行。随日左转尊卑伦次旋行道三匝七匝。随意所宜各诵大乘经中赞佛妙偈。<a href=\"/remen/fashi.html\" class=\"keylink\" target=\"_blank\">法事</a>既毕礼拜辞佛。人擎一尊送本处。此则西方浴像常法。然后众僧上堂方受其食。呜呼悲哉此方寂无知者。且佛像终身不曾一浴。烟熏尘坌乌鼠秽污。举国皆然无能晓悟。设有浴者祖习愚情。别造一裸体尊容立于水器之内。以小扚洗。须慢心献弄。殊无敬重之意反招轻忽之罪。哀哉不知敬田福之大也。高鉴君子贤明哲人。畏罪求福之俦。特宜存意此法。虽不能每日浴者。亦可每月为之。所获殊胜福利如浴像经中如来金口所说</p></div>"
}]