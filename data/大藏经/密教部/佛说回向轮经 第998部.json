[{
    "title": "佛说回向轮经 第998部",
    "author": "尸罗达摩 译",
    "html": "<div class=\"B1_text\"><p>佛说<a href=\"/remen/huixiang.html\" class=\"keylink\" target=\"_blank\">回向</a>轮经</p><p>于阗<a href=\"/remen/sanzang.html\" class=\"keylink\" target=\"_blank\">三藏</a>尸罗达摩于北庭龙兴寺译</p><p>如是我闻。一时佛在大摩尼金刚宝山峰中。与大菩萨众俱。尔时<a href=\"/remen/shizun.html\" class=\"keylink\" target=\"_blank\">世尊</a>告金刚摩尼菩萨言。<a href=\"/remen/fozi.html\" class=\"keylink\" target=\"_blank\">佛子</a>若有菩萨求大<a href=\"/remen/puti.html\" class=\"keylink\" target=\"_blank\">菩提</a>。为欲救度一切有情。已受菩萨<a href=\"/remen/lvyi.html\" class=\"keylink\" target=\"_blank\">律仪</a>戒。学已曾发起大<a href=\"/remen/putixin.html\" class=\"keylink\" target=\"_blank\">菩提心</a>。有大悲愍。常欲奉事一切如来。欲广积集诸大菩萨福德资粮。欲证佛智。欲以无碍等持总持诸<a href=\"/remen/jietuo.html\" class=\"keylink\" target=\"_blank\">解脱</a>门<a href=\"/remen/shentong.html\" class=\"keylink\" target=\"_blank\">神通</a>游戏。欲令<a href=\"/remen/xukong.html\" class=\"keylink\" target=\"_blank\">虚空</a>成大库藏。欲令自手似如意宝作是奉施。唯愿一切诸佛世尊。已住十地诸大菩萨。持金刚者。当忆念我。<a href=\"/remen/dizi.html\" class=\"keylink\" target=\"_blank\">弟子</a>某甲已发菩提心未安住正道。今持身心。于一切时。以一切种奉施三世诸佛菩萨。愿大<a href=\"/remen/zizai.html\" class=\"keylink\" target=\"_blank\">自在</a>诸佛如来。已证大地一切菩萨。当摄受我。令我大福德<a href=\"/remen/zhihui.html\" class=\"keylink\" target=\"_blank\">智慧</a>资粮。猛利<a href=\"/remen/jingjin.html\" class=\"keylink\" target=\"_blank\">精进</a>广大心量。寂静调伏神通自在。波罗蜜多速得<a href=\"/remen/yuanman.html\" class=\"keylink\" target=\"_blank\">圆满</a></p><p>复作是言。唯大悲者当忆念我。弟子某甲堕在<a href=\"/remen/shengsi.html\" class=\"keylink\" target=\"_blank\">生死</a>系以大缚。闭居牢狱离正道法。逼以强力<a href=\"/remen/fannao.html\" class=\"keylink\" target=\"_blank\">烦恼</a>怨敌。无怙无救无目无依。无将无导游行僻路。趣向生死背大<a href=\"/remen/niepan.html\" class=\"keylink\" target=\"_blank\">涅槃</a>。顺诸恶趣将堕险路。临仆恶道常遇恶友。离善知识迷于邪正。有利无利有义无义。远离诸善成就不善。常背贤圣诸佛菩萨。生老病死忧恼所迫。不得安隐无怖<a href=\"/remen/wuwei.html\" class=\"keylink\" target=\"_blank\">无畏</a>。心常散乱阙修寂静调伏施戒及不放逸。远离等持总持二门十地法忍。不能安住甚深<a href=\"/remen/banruo.html\" class=\"keylink\" target=\"_blank\">般若</a>波罗蜜多及平等性。不修无量慈悲喜舍。不具菩萨三聚戒蕴。远离无障无碍大智。不能安住于寂灭因善成立法。远离神通力无所畏。不住<a href=\"/remen/zhengnian.html\" class=\"keylink\" target=\"_blank\">正念</a>不能成就随行趣入无忘失法。匮诸<a href=\"/remen/gongde.html\" class=\"keylink\" target=\"_blank\">功德</a>。见取疑惑障于通达七等觉支。阙修如实八圣道支。无量百千苦恼所逼。而常炽然众苦逼迫。心常下劣忿恨散乱。常顺烦恼。唯愿一切诸佛菩萨。依大悲愍为我救护。为我归依为我导师。唯愿令我速得圆满大正觉路。大菩提道菩提资粮。又愿令我速得圆满如来十力四无所畏。十八不共诸如来法。无碍辩才等持解脱陀罗尼门。功德神通波罗蜜多。又愿与我一切成就一切功德</p><p>复次为转广大<a href=\"/remen/gongyang.html\" class=\"keylink\" target=\"_blank\">供养</a>应作是言。又愿一切诸佛世尊。已得大势诸菩萨众。当忆念我。弟子某甲。今于一切佛菩萨所转大恭敬。承事供养以身奉献。所有十方诸世界中大<a href=\"/remen/zhuangyan.html\" class=\"keylink\" target=\"_blank\">庄严</a>具。所谓种种宝宫。诸宝庄严宝树宝山。宝座宝坛珍宝行列。宝盖宝幢宝饰璎珞。真珠罗网宝器宝聚积宝光焰。诸宝洲中大末尼宝。清净灯树宝铃和鸣。末尼光曜真金缨拂。垂覆连接妙金莲花。阎浮檀金以为其须。金树行列种种宝宫。宝云叆叇雨众宝渧。诸宝藏殿众妙末尼。闲错墙壁宝珠栏楯。大持明者可乐圆苑。屋宅宝宫殿堂树林皆可爱乐。以如是等无摄无受。回向一切诸佛菩萨。于赡部洲所有妙药长寿药类。诸末尼宝能与有情所求众药。自然成美殊胜饮食。并诸香树种种异类。旃檀妙树阿伽卢树。沉水赤檀大叶恒花。能醉香等诸树种类。可乐妙香无摄无受诸如意树。于大海中种种异类。诸末尼宝如意宝珠。及须弥山鸡娑啰山。香山摩尼耶山。尹地(二合)耶大山。曼陀罗山金刚山等。诸大山中种种宝峰。宝台宝石宝窟宝宫。宝饰宝片众宝阶道。诸末尼柱诸宝灯轮。诸琉璃等末尼种类。所有天上无主天宫。天诸名花悦意乐见。天诸乐具微风吹动。空宫行伍和鸣美声。天诸音乐不鼓自然出美妙声。天诸众鸟住空宫中。鸣妙音声并诸宝云出大美声。天诸末尼歌咏音乐。并诸妙香花树鬘树涂香<a href=\"/remen/shaoxiang.html\" class=\"keylink\" target=\"_blank\">烧香</a>树。灯树幢树幡树宝树。此等一切无所摄受。奉施一切诸佛菩萨。所有一切佛眼所睹。诸佛刹中大供养云。花云香云鬘云烧香云。涂香云宝盖云宝幢云宝幡云。宝衣云宝聚云宝器云大末尼聚云。种种微妙大宝珠云。又以香油满大灯器。量等千界燃以灯炷。量百须弥。奉施一切诸佛世尊诸大菩萨。由是供养所生胜福。并将回向无上菩提。如过去佛所修诸善。以无所得而为方便。回向菩提。我亦如是持此功德。回向无上正等菩提。劝请诸佛。唯愿往赴菩提道场。降伏魔怨证大菩提转大法轮。欲灭度者为诸有情。劝请愿住满一大劫。<a href=\"/remen/suixi.html\" class=\"keylink\" target=\"_blank\">随喜</a>一切诸佛菩萨一切有情所修诸福。发露<a href=\"/remen/chanhui.html\" class=\"keylink\" target=\"_blank\">忏悔</a>一切诸罪。犹如三世诸佛菩萨忏悔罪障。我亦如是愿罪销灭。奉施乃至忏悔已毕。即以净心忆念一切诸佛菩萨。对佛像前诵此密言满足八遍密言曰</p><p>唵娑颇(二合)罗裟颇(二合)罗微摩那娑(去引)啰摩诃(引)若缚吽</p><p>诵密言已。即便随欲。成就天妙大供养云。一切佛所而得现前。若善男子或善女人。系念于佛或昼或夜。转诵如是大回向轮。此善男子或善女人。诸罪销灭一切烦恼渐得微薄。能获如前所说功德。若转一遍得百梵福。梦常见佛。命终之后得生<a href=\"/remen/jingtu.html\" class=\"keylink\" target=\"_blank\">净土</a>。佛说是经已诸菩萨众<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>佛说回向轮经</p></div>"
}]