[{
    "title": "佛说摩利支天菩萨陀罗尼经 第1255部",
    "author": "沙门不空 译",
    "html": "<div class=\"B1_text\"><p>佛说摩利支天菩萨陀罗尼经</p><p>大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>如是我闻。一时佛在舍卫国祇树给孤独园。与大阿罗汉千二百五十人俱。复有无量大菩萨众。<a href=\"/remen/mile.html\" class=\"keylink\" target=\"_blank\">弥勒</a>菩萨。曼殊室利菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>。而为上首。及摩利支等诸天。龙八部前后围绕。尔时<a href=\"/remen/sheli.html\" class=\"keylink\" target=\"_blank\">舍利</a>弗即从座起。偏袒右肩右膝着地。合掌向佛。而白佛言。<a href=\"/remen/shizun.html\" class=\"keylink\" target=\"_blank\">世尊</a>于未来世。末世<a href=\"/remen/zhongsheng.html\" class=\"keylink\" target=\"_blank\">众生</a>作何等法得脱诸难</p><p>佛告舍利弗。谛听谛听。我今为汝说于此事。尔时会众<a href=\"/remen/huanxi.html\" class=\"keylink\" target=\"_blank\">欢喜</a>踊跃。重劝请佛</p><p>尔时世尊告诸<a href=\"/remen/biqiu.html\" class=\"keylink\" target=\"_blank\">比丘</a>。日前有天。名摩利支。有大<a href=\"/remen/shentong.html\" class=\"keylink\" target=\"_blank\">神通</a><a href=\"/remen/zizai.html\" class=\"keylink\" target=\"_blank\">自在</a>之法。常行日前。日不见彼。彼能见日。无人能见。无人能知。无人能捉。无人能害。无人欺诳。无人能缚。无人能债其财物。无人能罚。不畏怨家能得其便</p><p>佛告诸比丘。若有人知彼摩利支天名者。彼人亦不可见亦不可知。亦不可捉亦不可害。亦不为人欺诳亦不为人缚。亦不为人债其财物。亦不为人责罚。亦不为怨家能得其便</p><p>佛告诸比丘。若善男子善女人知彼摩利支天名者。应作是言。我<a href=\"/remen/dizi.html\" class=\"keylink\" target=\"_blank\">弟子</a>某甲知彼摩利支天名故。无人能见我。无人能知我。无人能捉我。无人能害我。无人能欺诳我。无人能缚我。无人能债我财物。无人能责罚我。亦不为怨家能得我便。此咒有大神力。所作成就。破一切恶。若用结界百由旬内一切诸恶无敢入者。尔时世尊即说咒曰</p><p>南无<a href=\"/remen/fotuo.html\" class=\"keylink\" target=\"_blank\">佛陀</a>耶(一)南无达摩耶(二)南无僧伽耶(三)怛侄他(四)遏啰迦末斯(五)摩啰迦末斯(六)苏途末斯(七)支钵啰末斯(八)摩诃支钵啰末斯(九)摩利支夜末斯(十)安怛陀那夜末斯(十一)那谟粹都底(十二)莎诃(十三)</p><p>王难中护我。贼难中护我。行路中护我。失于道路旷野中护我。昼日护我。夜中护我。水难中护我。火难中护我。罗刹难中护我。茶枳儞鬼难中护我。毒药难中护我。佛实语护我。法实语护我。僧实语护我。天实语护我。仙人实语护我</p><p>怛侄他(一)阿罗拘隶(二)阿啰拘隶(三)鸡栗底(知约反四)萨婆迦啰醯蔽(蔽亚反下同五)萨蒲跛突瑟[齿*齐](二合)蔽(六)萨婆伊都波达罗鞞蔽(七)啰(上音)叉啰(上音)叉(自称名字八)莎呵(九)</p><p>奉请摩利支天咒。一名摩利支天身咒。咒曰</p><p>娜谟啰跢那(二合)跢啰(二合)夜耶(一)摩唎支唎驮(去音)耶(二)摩婆(上)帝移沙(上)弥(三)跢侄他(四)婆(上)啰(去)梨(五)婆驮梨(六)婆啰呵目溪(七)萨婆(上)徒瑟誓(去二合八)槃(上)驮槃(上)驮(九)娑婆呵(十)</p><p>佛告诸比丘。若有人识彼摩利支天菩萨者。除一切障难王难贼难。猛兽毒虫之难。水火等难。若人欲行此法者。一切法中此法最胜。持此咒者面向百踰阇那。一切鬼神恶人无能得其便者。若于难中行时。晨起诵前身咒。咒一掬水。四方散洒及洒自身。若衣襟若衣袂若<a href=\"/remen/jiasha.html\" class=\"keylink\" target=\"_blank\">袈裟</a>角。一咒一结总作三结。即往难中行连诵前二大咒而行。所有一切事难军防主者悉皆迷醉。都无觉知之者</p><p>佛说是经已。告诸比丘<a href=\"/remen/biqiuni.html\" class=\"keylink\" target=\"_blank\">比丘尼</a>。优婆塞优婆夷。国王大臣及诸人民等。闻佛说是摩利支天陀罗尼。一心<a href=\"/remen/shouchi.html\" class=\"keylink\" target=\"_blank\">受持</a>之者。是人不为一切诸恶所害。诸比丘若有人。能书写读诵受持之者。若着髻中。若着衣中。随身而行。一切诸恶悉皆退散无敢当者。是诸<a href=\"/remen/sizhong.html\" class=\"keylink\" target=\"_blank\">四众</a>天龙八部<a href=\"/remen/lifo.html\" class=\"keylink\" target=\"_blank\">礼佛</a>而退。欢喜奉行</p><p>佛说摩利支天菩萨陀罗尼经</p></div>"
}]