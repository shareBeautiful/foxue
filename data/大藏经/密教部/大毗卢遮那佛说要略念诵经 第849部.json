[{
    "title": "大毗卢遮那佛说要略念诵经 第849部",
    "author": "金刚三藏 译",
    "html": "<div class=\"B1_text\"><p>大毗卢遮那佛说要略念诵经</p><p><a href=\"/remen/puti.html\" class=\"keylink\" target=\"_blank\">菩提</a>金刚<a href=\"/remen/sanzang.html\" class=\"keylink\" target=\"_blank\">三藏</a>译</p><p>归命满分净法身毗卢遮那遍照智</p><p>开敷妙觉光明眼修广犹若青莲叶</p><p>我今依经要略说自利利他悉地法</p><p><a href=\"/remen/zhenyan.html\" class=\"keylink\" target=\"_blank\">真言</a>次第方便行发起信解胜愿门</p><p>先令自心离尘垢观佛想印及真言</p><p>深经<a href=\"/remen/lvzang.html\" class=\"keylink\" target=\"_blank\">律藏</a>勤勇尊一心随顺恭敬礼</p><p>有曾灌顶令传授知妙真言支分者</p><p>见是胜人应敬事瞻仰犹如<a href=\"/remen/shizun.html\" class=\"keylink\" target=\"_blank\">世尊</a>师</p><p>曾经发起殊胜意得入大悲曼荼罗</p><p>对授<a href=\"/remen/sanmei.html\" class=\"keylink\" target=\"_blank\">三昧</a>乃真言尔乃应当为宣说</p><p>摄正真言平等行<a href=\"/remen/154932.html\" class=\"keylink\" target=\"_blank\">饶益</a>有情心不间</p><p>三乘梵行勿轻毁<a href=\"/remen/liuhe.html\" class=\"keylink\" target=\"_blank\">六和</a>敬法心无舍</p><p>莫习愚人所行事莫生嗔恚败诸根</p><p>历劫所修<a href=\"/remen/gongde.html\" class=\"keylink\" target=\"_blank\">功德</a>门一念<a href=\"/remen/yinyuan1.html\" class=\"keylink\" target=\"_blank\">因缘</a>悉焚尽</p><p>菩提妙心如意宝能满诸愿灭尘劳</p><p>三昧德藏由此生是故应当勤守护</p><p>观念<a href=\"/remen/zhongsheng.html\" class=\"keylink\" target=\"_blank\">众生</a>根利纯慈心饶益现嗔喜</p><p>勿以少分贪恚痴一念相应行娆行</p><p>不念背恩有情过以四无量摄群生</p><p>若由无力或得时心常安住菩提所</p><p>如来说此具万行满足诸度大乘道</p><p>读诵思惟入正受不着根尘修等引</p><p>远离贪欲如毒火远离诸酒如霜雹</p><p>勿增我慢处高床自损损他皆远离</p><p>复当远离毁犯因懈堕忘念习恶仪</p><p>我已正依三昧道住戒慧处略宣说</p><p>复于佛说修多罗广令开解生决定</p><p>真言妙门三昧法随其所应思念之</p><p>以诸<a href=\"/remen/fuhui.html\" class=\"keylink\" target=\"_blank\">福慧</a>遍<a href=\"/remen/zhuangyan.html\" class=\"keylink\" target=\"_blank\">庄严</a>所有盖障令消尽</p><p>观察相应成就法亲于尊所受其明</p><p>安住次第奉真言即于此生入悉地</p><p>智者欲修最胜业先礼尊者问方便</p><p>蒙师许已尤胜处妙山峰阜岩窟间</p><p>华池洲渚河岸边树林扶疎悦意处</p><p>祥茅乳木无人地复无寒热虫兽灾</p><p>圣贤往昔所居游兰若仙岩塔寺内</p><p>此胜时处心安住三昧相应修悉地</p><p>设迳疲苦及饥渴具足念慧应堪忍</p><p>随顺如来菩萨教有伴无伴坚其意</p><p>真言妙法常居手具净念慧恒观察</p><p>勇进坚牢无怯弱不着<a href=\"/remen/shijian.html\" class=\"keylink\" target=\"_blank\">世间</a>诸有福</p><p>于真言门深信解成就自他安乐业</p><p>如是<a href=\"/remen/xiuxing.html\" class=\"keylink\" target=\"_blank\">修行</a>名胜伴诸天守护增威力</p><p>次下九种方净除障增益三昧耶门。而为颂曰</p><p>虔诚忏诸罪归依身<a href=\"/remen/gongyang.html\" class=\"keylink\" target=\"_blank\">供养</a></p><p><a href=\"/remen/faxin.html\" class=\"keylink\" target=\"_blank\">发心</a>及<a href=\"/remen/suixi.html\" class=\"keylink\" target=\"_blank\">随喜</a>观请<a href=\"/remen/huixiang.html\" class=\"keylink\" target=\"_blank\">回向</a>法</p><p>如是九种门次第相应说</p><p>彼依念诵处日夜作时分</p><p>寝息及经行辟除为障者</p><p>寂根住念慧能除放逸愆</p><p>常起大悲心<a href=\"/remen/jietuo.html\" class=\"keylink\" target=\"_blank\">解脱</a>众生界</p><p>若浴若不浴三业净为本</p><p>空闲精舍中<a href=\"/remen/rufa.html\" class=\"keylink\" target=\"_blank\">如法</a>安经像</p><p>思惟十方刹诸佛现于前</p><p>谛想自身心分明在其所</p><p>虔诚作恭敬布散妙香华</p><p>种种胜庄严一心而敬礼</p><p>面随东向坐瞻仰本所尊</p><p>明印修多罗五轮投地礼</p><p>礼一切佛及本尊并诸菩萨真言契印等时。同诵此明曰</p><p>唵(一)娜么萨[口*栗]缚(二合)怛他(引)蘖多迦(去引)也(二)嚩讫质(二合)多(平三)播[施-方+舟][口*曼][施-方+舟](上)难(四)迦路弭(五)</p><p>若诵此明而作<a href=\"/remen/libai.html\" class=\"keylink\" target=\"_blank\">礼拜</a>。能令遍礼十方诸佛</p><p>复次<a href=\"/remen/chanhui.html\" class=\"keylink\" target=\"_blank\">忏悔</a>法。谓亲于佛前。右膝着地合掌思惟。先世已来及以此生。贪嗔痴等覆盖身心。积集<a href=\"/remen/fannao.html\" class=\"keylink\" target=\"_blank\">烦恼</a>无明增长。不善三业无量无边。于佛<a href=\"/remen/zhengfa.html\" class=\"keylink\" target=\"_blank\">正法</a>贤圣师僧父母宗亲善知识。于如是所造极重罪。违善友言沦溺<a href=\"/remen/shengsi.html\" class=\"keylink\" target=\"_blank\">生死</a>。今对十方佛菩萨前。披心忏悔不敢复造。作是言已诵此明曰</p><p>唵(一)萨婆播跛(二)窣普(二合)吒[施-方+舟]呵儞(三)跋曰啰(二合)耶(四)莎诃</p><p>诵明三遍。所悔罪一时灭尽决定勿疑</p><p>复次归依法</p><p>尔时作是思惟。十方三世一切诸佛。及深法藏。成就胜愿诸菩萨众。我心皆悉归依。三诵此明曰</p><p>唵(一)萨婆勃驮(二)慕地萨唾嚩(二合)难(三)舍罗[口*赦] 蘖车(去)弭(四)跋曰罗(二合)达摩(五)纥哩(二合六)</p><p>复次分身供养</p><p>当想自身口意已离诸垢运。散其身过微尘数遍十方刹犹。如云散雨施。化为种种诸供养具用献于佛。诵此明曰</p><p>唵(一)萨[口*栗]嚩(二合)怛他(引)蘖多布社(二)钵罗(二合) [口*伐]喇怛(二合)那(去)夜南(三)儞里耶(二合引)怛夜弭(四)萨啰嚩(二合)怛他(引)蘖多室柘(二合)地(五)底瑟吒(二合)难(六)萨罗嚩(二合)怛他(引)蘖多喏南(七)谜伽阿(引)微设睹(八)</p><p>复次发胜<a href=\"/remen/putixin.html\" class=\"keylink\" target=\"_blank\">菩提心</a></p><p>尔时当观自心犹如宝月空净凝满。复当观察蕴处界等。无始妄执之所缠绕。我今觉此无知所害。是故观察菩提净心。观菩提心诵此明曰</p><p>唵(一)[口*慕]地质多(二)没嗒波(二合)[施-方+舟]夜弭</p><p>诵此明三遍。能令速见菩提之心。菩提心者离一切相。自身平等本不生灭。无有我人能执所执。过去诸佛及诸菩萨发此心故得至道场。我亦如是发菩提心。一切众生归依我者。以诸方便皆令解脱</p><p>复次随喜功德</p><p>如是思惟十方刹土之中。一切诸佛种种方便功德海云。及诸菩萨最胜福业。我今至心悉皆随喜。诵此明曰</p><p>唵(一)萨[口*栗]嚩(二合)怛他(引)蘖多(二)呠儞也(二合)喏那(三引)拏慕(引)[施-方+舟]娜(四)布社谜加三母捺啰萨颇啰拏(上五)三摩曳(六)吽(七)</p><p>复次劝请德云</p><p>作法已心念口言。我今劝请一切如来诸大菩萨。普于十方兴大法云降大法雨。救世大悲愿随我请。我于此中愿速成就。诵此明曰</p><p>唵(一)萨[口*栗]嚩(二合)怛他蘖多(二)地曳(二合)瑟[口*拏](三)布社谜咖三母捺罗(二合四)萨颇(二合)啰拏三磨曳(五)吽(六)</p><p>复次请佛住世</p><p>尔时<a href=\"/remen/xingzhe.html\" class=\"keylink\" target=\"_blank\">行者</a>心念口言。我今奉请一切如来。为我凡夫住于世间。饶益我等一切众生。我及众生住凡夫地众苦所集。云何得至无垢处。安住清净法界之身。唯愿如来不舍于我。诵此明曰</p><p>唵(一)萨[口*栗]嚩(二合)怛他(引)蘖多(去引)娜(二)地曳(二合)洒夜弭(三)萨[口*栗] 嚩(二合)萨埵(四)系都(去引)[口*栗]他(二合)也(五)达[口*栗]摩(二合)驮忉(都高反六)悉迫(天以反二合)底[口*栗]婆(二合)伐睹(七)</p><p>复次回向菩提。应当一心合掌作是念言。我以所修一切众善。生起功德方便。利益诸众生福。并同回向广大菩提。愿令自他速离生死。诵此明曰</p><p>唵(一)萨[口*栗]嚩(二合)怛他(引)蘖多(二)儞里也(二合)拏慕(引)舵娜(三)布社谜咖三母捺啰(二合四)萨叵(二合)啰拏三摩曳吽</p><p>如上诸方便。能遍净身心</p><p>复为摄自他安坐入三昧</p><p>加持内外地供养诸如来</p><p>密印及真言次第相应作</p><p>而为颂曰</p><p>三昧净法身金刚轮甲胄</p><p>法界大护等及无动威怒</p><p>七种结护门<a href=\"/remen/shouchi.html\" class=\"keylink\" target=\"_blank\">受持</a>如次第</p><p>初结秘密三昧耶者。如前回向已。想运身心遍礼诸佛一切贤圣。便即端心结跏趺坐。结三昧印印身五处净除三业。其印相者。以二手如常合掌。[操-品+(丙*丙)]竖二大指即是。三诵此明曰</p><p>娜么萨[口*栗]嚩(二合)怛他(引)蘖帝鼻庾(二合一)微湿嚩(二合)目契婢也(二合二)唵(三)阿(上)三迷[口*底]哩(二合)三迷(四)三磨曳(五)莎嚩(二合)诃</p><p>五处者谓心额顶二肩。若更有余印欲结之者。亦先结此印已然后结之。此印威力能令佛地显现无障。<a href=\"/remen/liuboluomi.html\" class=\"keylink\" target=\"_blank\">六波罗蜜</a>具足圆。满三三昧耶速得成就</p><p>次结清净法身印者。先以二手四指。各握大指为拳。舒二头指侧相着。即以此印举安额上。即复以印翻手向内从额向下。缘于自身徐徐散之。三诵此明曰</p><p>娜磨三漫多勃驮南(一)达[口*栗]磨(二合)驮睹(二合)驮嚩(二合)婆(去)嚩句哏(三怛岸反下同)</p><p>是名见法界明印也。以此明印旋转于身。即自思惟<a href=\"/remen/zixing.html\" class=\"keylink\" target=\"_blank\">自性</a>法身亘无尽界。是故速见清净法身。由此明印力故得如是见。<a href=\"/remen/changzhu.html\" class=\"keylink\" target=\"_blank\">常住</a>法体犹如<a href=\"/remen/xukong.html\" class=\"keylink\" target=\"_blank\">虚空</a>以自加持</p><p>复次金刚法轮印。如是当自谛观坚牢法身。即以左右手。交腋背相着。右腕押左腕。从头指已下四指。两两互相及钩。屈右大指于掌中。向下翻手。轮印缘身。令其二手拳结当心。左大指与右大指相合。是名法轮金刚智印。此明印力最胜吉祥。若人暂结同<a href=\"/remen/zizai.html\" class=\"keylink\" target=\"_blank\">自在</a>者转大法轮。不久成就转宝轮者。三诵此明曰</p><p>娜么三漫多跛日罗(二合)赦(一)唵跛日罗(二合)答摩呴哏</p><p>尔时行者住于法性。谛观此身同执金刚等无异也。一切天魔及诸异类。见此人者是金刚身。决定现世转大法轮勿生疑惑</p><p>次结金刚甲胄印者。如是当以明印想成甲胄。擐于自身遍起光焰。恶心魔类四散驰走。纵相近着咸自归伏。如常合掌。以二头指各附中指上节背文。以二大指并竖掌中。诵此明曰(三返)</p><p>娜么三漫多嚩日啰(二合)赦(一)唵(二) 嚩日啰(二合)却嚩遮(三)吽(四)</p><p>次想法界清净字者。当想啰字加以空点。圆如髻珠空明彻照。置自顶上白光凝辉净身心界。作是观时百劫重罪一时顿尽。无量福慧皆得<a href=\"/remen/yuanman.html\" class=\"keylink\" target=\"_blank\">圆满</a>。置字明曰</p><p>娜么三曼多勃驮南(一)曷览(二合)</p><p>此法界心诸佛共持。佛加故能净诸垢。善思惟者住不退地。若人游往一切秽处。即想其字放赤焰光。遍于身界秽不能入。随意来往皆无障碍。此字功用其义甚深之色即是法体。是故法体生于慧身</p><p>复次诵除障大护明者。为降伏诸魔制恶鬼神。是故当念难忍明王。以作障者无堪忍故。号大护难忍。明曰</p><p>娜么萨[口*栗]嚩(二合)怛他蘖帝鼻廋(二合一)微湿嚩(二合)目契婢也(二合二)萨[口*栗]嚩(二合)他(引)唅堪(三)罗乞叉(二合)摩诃袜礼(四)萨[口*栗]嚩(二合)怛他蘖多(五)呠儞也(二合)底(六)啰[口*社](二合)帝(七)吽吽(八)怛罗(二合)吒怛罗吒(九)阿(上)钵啰底呵帝(十)嚩娑(二合)诃</p><p>若暂忆持此明威力。毗那夜迦及恶罗刹。闻此护故尽皆四散恐惧驰走。威力甚大无能胜者</p></div>"
}]