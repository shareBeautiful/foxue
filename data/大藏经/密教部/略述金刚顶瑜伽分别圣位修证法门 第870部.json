[{
    "title": "略述金刚顶瑜伽分别圣位修证法门 第870部",
    "author": "沙门不空 译",
    "html": "<div class=\"B1_text\"><p>略述金刚顶瑜伽分别圣位<a href=\"/remen/xiuzheng.html\" class=\"keylink\" target=\"_blank\">修证</a>法门 序</p><p>夫<a href=\"/remen/zhenyan.html\" class=\"keylink\" target=\"_blank\">真言</a>陀罗尼宗者。是一切如来秘奥之教。<a href=\"/remen/zijue.html\" class=\"keylink\" target=\"_blank\">自觉</a>圣智顿证法门。亦是菩萨。具受净戒无量威仪。入一切如来海会坛。受菩萨职位。超过<a href=\"/remen/sanjie.html\" class=\"keylink\" target=\"_blank\">三界</a>。受<a href=\"/\" class=\"keylink\" target=\"_blank\">佛教</a>敕三摩地门。具足<a href=\"/remen/yinyuan1.html\" class=\"keylink\" target=\"_blank\">因缘</a>。顿集<a href=\"/remen/gongde.html\" class=\"keylink\" target=\"_blank\">功德</a>广大<a href=\"/remen/zhihui.html\" class=\"keylink\" target=\"_blank\">智慧</a>。于无上<a href=\"/remen/puti.html\" class=\"keylink\" target=\"_blank\">菩提</a>。皆不退转。离诸天魔一切<a href=\"/remen/fannao.html\" class=\"keylink\" target=\"_blank\">烦恼</a>及诸罪障。念念消融。证佛四种身。谓<a href=\"/remen/zixing.html\" class=\"keylink\" target=\"_blank\">自性</a>身受用身变<a href=\"/remen/huashen.html\" class=\"keylink\" target=\"_blank\">化身</a>等流身。满足五智三十七等不共<a href=\"/remen/fofa.html\" class=\"keylink\" target=\"_blank\">佛法</a>。然如来变化身。于阎浮提摩竭陀国菩提场。中成等正觉。为地前菩萨声闻缘觉凡夫。说三乘教法。或依他意趣说。或自意趣说。种种<a href=\"/remen/genqi.html\" class=\"keylink\" target=\"_blank\">根器</a>种种方便。<a href=\"/remen/rufa.html\" class=\"keylink\" target=\"_blank\">如法</a><a href=\"/remen/xiuxing.html\" class=\"keylink\" target=\"_blank\">修行</a>。得人天<a href=\"/remen/guobao.html\" class=\"keylink\" target=\"_blank\">果报</a>。或得三乘<a href=\"/remen/jietuo.html\" class=\"keylink\" target=\"_blank\">解脱</a>果。或进或退。于无上菩提。三无数大劫。修行勤苦。方得<a href=\"/remen/chengfo.html\" class=\"keylink\" target=\"_blank\">成佛</a>。王宫生双林灭。遗身<a href=\"/remen/sheli.html\" class=\"keylink\" target=\"_blank\">舍利</a>起塔<a href=\"/remen/gongyang.html\" class=\"keylink\" target=\"_blank\">供养</a>。感受人天胜妙果报。及<a href=\"/remen/niepan.html\" class=\"keylink\" target=\"_blank\">涅槃</a>因。不同报身毗卢遮那。于<a href=\"/remen/sejie.html\" class=\"keylink\" target=\"_blank\">色界</a>顶第四禅阿迦尼吒天宫。云集尽<a href=\"/remen/xukong.html\" class=\"keylink\" target=\"_blank\">虚空</a>遍法界一切诸佛。十地满足诸大菩萨证明。警觉身心。顿证无上菩提。自受用佛。从心流出无量菩萨。皆同一性。谓金刚性。对遍照如来。受灌顶职位。彼等菩萨。各说三密门。以献毗卢遮那及一切如来。便请加持教敕。毗卢遮那佛言。汝等将来。于无量世界。为最上乘者。令得现生世出<a href=\"/remen/shijian.html\" class=\"keylink\" target=\"_blank\">世间</a>悉地成就。彼诸菩萨受如来敕已。顶<a href=\"/remen/lifo.html\" class=\"keylink\" target=\"_blank\">礼佛</a>足。围绕毗卢遮那佛已。各还本方本位。成为五轮。本愿幖帜。若见若闻。若入轮坛。能断有情五趣轮转<a href=\"/remen/shengsi.html\" class=\"keylink\" target=\"_blank\">生死</a><a href=\"/remen/yezhang.html\" class=\"keylink\" target=\"_blank\">业障</a>。于五解脱轮中。从一佛至一佛。供养承事。皆令获得无上菩提。成决定性。犹如金刚不可沮坏。此即毗卢遮那圣众集会。便为现证窣堵波塔。一一菩萨一一金刚。各住本<a href=\"/remen/sanmei.html\" class=\"keylink\" target=\"_blank\">三昧</a>。住自解脱。皆住大悲愿力。广利有情。若见若闻。悉证三昧。功德智慧顿集成就矣◎</p><p>略述金刚顶瑜伽分别圣位修证法门</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>◎尔时金刚界毗卢遮那佛。在色界顶阿迦尼吒天宫。初受用身成等正觉。<a href=\"/remen/zhengde.html\" class=\"keylink\" target=\"_blank\">证得</a>一切如来平等智。即入一切如来金刚平等智印三昧耶。即证一切如来法平等自性光明智藏。成等正觉已。一切如来。从萨埵金刚。出虚空藏大摩尼宝。以灌其顶。令发生观<a href=\"/remen/zizai.html\" class=\"keylink\" target=\"_blank\">自在</a>法王智。安立一切如来毗首羯磨善巧智。令往诣须弥山顶金刚摩尼宝峰楼阁。集圣众已。于是毗卢遮那佛。加持一切如来。施设四方坐师子座。时不动如来。宝生如来。观自在王如来。不空成就如来。复加持毗卢遮那佛。然受用身有二种。一自受用。二他受用。毗卢遮那佛于内心。证得自受用四智。大圆镜智。平等性智。妙观察智。成所作智。外令十地满足菩萨他受用故。从四智中。流出四佛。各住本方坐本座。毗卢遮那佛于内心。证得五峰金刚<a href=\"/remen/putixin.html\" class=\"keylink\" target=\"_blank\">菩提心</a>三摩地智。自受用故。从五峰金刚菩提心三摩地智中。流出金刚光明。遍照十方世界。净一切<a href=\"/remen/zhongsheng.html\" class=\"keylink\" target=\"_blank\">众生</a>大菩提心。还来收一体。为令一切菩萨。受用三摩地智故。成金刚波罗蜜形。住毗卢遮那如来前月轮</p><p>毗卢遮那佛于内心。证得虚空宝大摩尼功德三摩地智。自受用故。从虚空宝大摩尼功德三摩地智。流出虚空宝光明。遍照十方世界。令一切众生功德<a href=\"/remen/yuanman.html\" class=\"keylink\" target=\"_blank\">圆满</a>。还来收一体。为令一切菩萨。受用三摩地智故。成金刚宝波罗蜜形。住毗卢遮那如来右边月轮</p><p>毗卢遮那佛于内心。证得羯磨金刚大<a href=\"/remen/jingjin.html\" class=\"keylink\" target=\"_blank\">精进</a>三摩地智。自受用故。从羯磨金刚大精进三摩地智。流出羯磨光明。遍照十方世界。令一切众生除一切<a href=\"/remen/xiedai.html\" class=\"keylink\" target=\"_blank\">懈怠</a>。成大精进还来收一体。为令一切菩萨。受用三摩地智故。成羯磨波罗蜜形。住毗卢遮那如来左边月轮</p><p>毗卢遮那佛于内心。证得大莲花智慧三摩地智。自受用故。从大莲花智慧三摩地智。流出莲花光明。遍照十方世界净一切众生。客尘烦恼。还来收一体。为令一切菩萨。受用三摩地智故。成法波罗蜜形。住毗卢遮那如来后边月轮</p><p>毗卢遮那佛于内心。证得金刚萨埵勇猛菩提心三摩地智。自受用故。从金刚萨埵勇猛菩提心三摩地智。流出五峰金刚光明。遍照十方世界。令一切众生。顿证普贤行。还来收一体。为令一切菩萨。受用三摩地智故。成金刚萨埵菩萨形。住阿閦如来前月轮</p><p>毗卢遮那佛于内心。证得金刚钩四摄三摩地智。自受用故。从金刚钩四摄三摩地智。流出金刚光明。遍照十方世界。以四摄法摄一切众生。安于无上菩提。还来收一体。为令一切菩萨。受用三摩地智故。成金刚王菩萨形。住阿閦如来右边月轮</p><p>毗卢遮那佛于内心。证得金刚爱大悲箭三摩地智。自受用故。从金刚爱大悲箭三摩地智。流出金刚箭光明。遍照十方世界。射害一切众生。于无上菩提。厌离心者。还来收一体。为令一切菩萨。受用三摩地智故。成金刚爱菩萨形。住阿閦如来左边月轮</p><p>毗卢遮那佛于内心。证得金刚善哉<a href=\"/remen/huanxi.html\" class=\"keylink\" target=\"_blank\">欢喜</a>王勇跃三摩地智。自受用故。从金刚善哉欢喜勇跃三摩地智。流出金刚善哉印光明。遍照十方世界。照一切众生忧戚。于普贤行。生劣意者。令得身心以勇跃。智还来收一体。为令一切菩萨。受用三摩地智故。成金刚善哉菩萨形。住阿閦如来后月轮</p><p>毗卢遮那佛于内心。证得金刚宝灌顶三摩地智。自受用故。从金刚宝灌顶三摩地智。流出金刚宝光明。遍照十方世界。灌洒一切众生顶。获得菩萨不退转职位。还来收一体。为令一切菩萨。受用三摩地智故。成金刚宝菩萨形。住宝生如来前月轮</p><p>毗卢遮那佛于内心。证得金刚威光三摩地智。自受用故。从金刚威光三摩地智。流出金刚日光明。遍照十方世界。破一切众生无明愚暗发大智光。还来收一体。为令一切菩萨。受用三摩地智故。成金刚威光菩萨形。住宝生如来右边月轮</p><p>毗卢遮那佛于内心。证得金刚宝幢三摩地智。自受用故从金刚宝幢三摩地智。流出金刚幢光明。遍照十方世界。满一切众生意愿还来收一体。为令一切菩萨受用三摩地智故。成金刚幢菩萨形。住宝生如来左边月轮</p><p>毗卢遮那佛于内心。证得金刚笑印授记三摩地智。自受用故。从金刚笑印授记三摩地智。流出金刚笑印光明。遍照十方世界。不定性众生。授与平等无上菩提记。还来收一体。为令一切菩萨。受用三摩地智故。成金刚笑菩萨形。住宝生如来后边月轮</p><p>毗卢遮那佛于内心。证得金刚法清净无染三摩地智。自受用故。从金刚法清净无染三摩地智。流出金刚法光明。遍照十方世界。净除一切众生五欲身心。清净犹如莲花不染尘垢。还来收一体。为令一切菩萨。受用三摩地智故。成金刚法菩萨形。住观自在王如来前月轮</p><p>毗卢遮那佛于内心。证得金刚利剑<a href=\"/remen/banruo.html\" class=\"keylink\" target=\"_blank\">般若</a>波罗蜜三摩地智。自受用故。从金刚利剑波罗蜜三摩地智。流出金刚利剑光明。遍照十方世界。断一切众生结使。离诸苦恼。还来收一体。为令一切菩萨。受用三摩地智故。成金刚剑菩萨形。住观自在王如来右边月轮</p><p>毗卢遮那佛于内心。证得金刚因转法轮三摩地智。自受用故。从金刚因转法轮三摩地智。流出金刚轮光明。遍照十方世界以四摄摄一切众生。安于无上菩提。还来收一体。为令一切菩萨。受用三摩地智故。成金刚因菩萨形。住观自在王如来左边月轮</p><p>毗卢遮那佛于内心。证得金刚密语离言说三摩地智。自受用故。从金刚密语离言说三摩地智。流出金刚舌相光明。遍照十方世界。能除十方一切众生恶慧。令得四无碍解乐说辩才。还来收一体。为令一切菩萨受用三摩地智故。成金刚语菩萨形。住观自在王如来后边月轮</p><p>毗卢遮那佛于内心。证得金刚业虚空库藏三摩地智。自受用故。从金刚业虚空库藏三摩地智。流出金刚业光明。遍照十方世界。令一切众生。于一切如来诸菩萨所。成广大供养。还来收一体。为令一切菩萨。受用三摩地智故。成金刚业菩萨形。住不空成就如来前月轮</p><p>毗卢遮那佛于内心。证得金刚护大慈<a href=\"/remen/zhuangyan.html\" class=\"keylink\" target=\"_blank\">庄严</a>甲胄三摩地智。自受用故。从金刚护大慈庄严甲胄三摩地智。流出金刚甲胄光明。遍照十方世界。能除暴恶恚怒众生。速获大慈心。还来收一体。为令一切菩萨受用三摩地智故。成金刚护菩萨形。住不空成就如来右边月轮</p><p>毗卢遮那佛于内心。证得金刚药叉方便恐怖三摩地智。自受用故。从金刚药叉方便恐怖三摩地智。流出金刚牙光明。遍照十方世界。降伏刚强难化众生安置于菩提道。还来收一体。为令一切菩萨。受用三摩地智故。成金刚药叉菩萨形。住不空成就如来左边月轮</p><p>毗卢遮那佛于内心。证得金刚拳印威灵<a href=\"/remen/ganying.html\" class=\"keylink\" target=\"_blank\">感应</a>三摩地智。自受用故。从金刚拳威灵感应三摩地智。流出金刚拳光明。遍照十方世界。令一切众生除其业障。速获世出世间悉地圆满。还来收一体。为令一切菩萨受用三摩地智故。成金刚拳菩萨形。住不空成就如来后边月轮</p><p>毗卢遮那佛于内心。证得金刚嬉戏法乐幖帜三摩地智。自受用故。从金刚嬉戏法乐幖帜三摩地智。流出金刚嬉戏幖帜光明。遍照十方世界。供养一切如来。及破凡夫贪染世乐。获得嬉戏法园安乐。还来收一体。为令一切菩萨。受用三摩地智故。成金刚嬉戏天女形菩萨。住毗卢遮那如来东南隅月轮</p><p>毗卢遮那佛于内心。证得金刚花鬘菩提分法三摩地智。自受用故。从金刚花鬘菩提分法三摩地智。流出金刚花鬘光明。遍照十方世界。供养一切如来。除诸众生丑陋之形。获得三十二相八十种随形好身。还来收一体。为令一切菩萨。受用三摩地智故。成金刚花鬘天女形菩萨。住毗卢遮那佛西南隅月轮</p><p>毗卢遮那佛于内心。证得金刚歌咏净妙法音三摩地智。自受用故。从金刚歌咏净妙法轮三摩地智。流出金刚歌光明。遍照十方世界。供养一切如来。能令众生。破除语业戏论。获得六十四种<a href=\"/remen/fanyin.html\" class=\"keylink\" target=\"_blank\">梵音</a>具足。还来收一体。为令一切菩萨。受用三摩地智故。成金刚歌咏天女形菩萨。住毗卢遮那佛西北隅月轮</p><p>毗卢遮那佛于内心。证得金刚法舞<a href=\"/remen/shentong.html\" class=\"keylink\" target=\"_blank\">神通</a>游戏三摩地智。自受用故。从金刚法舞神通游戏三摩地智。流出金刚舞光明。遍照十方世界。供养一切如来。及破一切众生无智无明。获得六通自在游戏。还来收一体。为令一切菩萨。受用三摩地智故。成金刚法舞天女形菩萨。住毗卢遮那佛东北隅月轮</p><p>毗卢遮那佛于内心。证得金刚焚香云海三摩地智。自受用故。从金刚焚香云海三摩地智。流出金刚焚香。光明遍照十方世界。供养一切如来。及破除一切众生臭秽烦恼。获得适悦无碍智香。还来收一体。为令一切菩萨。受用三摩地智故。成金刚焚香侍女菩萨形。住东南角金刚宝楼阁</p><p>毗卢遮那佛于内心。证得金刚觉花云海三摩地智。自受用故。从金刚觉花云海三摩地智。流出金刚觉花光明。遍照十方世界。供养一切如来。及破一切众生迷惑。开敷心花。证无染智。还来收一体。为令一切菩萨。受用三摩地智故。成金刚觉花侍女菩萨形。住西南角金刚宝楼阁</p><p>毗卢遮那佛于内心。证得金刚灯明云海三摩地智。自受用故。从金刚灯明云海三摩地智。流出金刚灯明光明。遍照十方世界。供养一切如来。及破一切众生无明住地。获得如来五眼清净还来收一体。为令一切菩萨。受用三摩地智故。成金刚灯明侍女菩萨形。住西北角金刚宝楼阁</p><p>毗卢遮那佛于内心。证得金刚涂香云海三摩地智。自受用故。从金刚涂香云海三摩地智。流出金刚涂香光明。遍照十方世界。供养一切如来。及破一切众生身口意业非<a href=\"/remen/lvyi.html\" class=\"keylink\" target=\"_blank\">律仪</a>过。获得五分无漏法身。还来收一体。为令一切菩萨。受用三摩地智故。成金刚涂香侍女菩萨形。住东北角金刚宝楼阁</p><p>毗卢遮那佛于内心。证得请召金刚钩三摩地智。自受用故。从请召金刚钩三摩地智。流出金刚钩光明。遍照十方世界。请召一切如来金刚界道场。及拔一切众生恶趣。安于无住涅槃之城。还来收一体。为令一切菩萨。受用三摩地智故。成守菩提心户金刚钩菩萨形。住东门月轮</p><p>毗卢遮那佛于内心。证得金刚引入方便罥索三摩地智。自受用故。从引入方便罥索三摩地智。流出金刚罥索光明。遍照十方世界。引入一切如来圣众。及罥索一切众生。沈于二乘实际三摩地智淤泥。安置觉王法界宫殿。还来收一体。为令一切菩萨。受用三摩地智故。成卫护功德户金刚罥索菩萨形。住南门月轮</p><p>毗卢遮那佛于内心。证得坚固金刚锁械三摩地智。自受用故。从坚固金刚锁械三摩地智。流出金刚锁械光明。遍照十方世界。令已入一切如来圣众金刚界道场。以大悲誓。系缚而住。及摧一切众生外道诸见。住无上菩提不退坚固<a href=\"/remen/wuwei.html\" class=\"keylink\" target=\"_blank\">无畏</a>大城。还来收一体。为令一切菩萨。受用三摩地智故。成金刚锁械菩萨形。守智慧户。住西门月轮</p><p>毗卢遮那佛于内心。证得般若波罗蜜金刚铃三摩地智。自受用故。从般若波罗蜜金刚铃三摩地智。流出金刚铃光明。遍照十方世界。欢喜一切如来海会圣众。住金刚界道场者。及破一切众生二乘异见。安置般若波罗蜜宫。还来收一体。为令一切菩萨。受用三摩地智故。成金刚铃菩萨形。守精进户。住北门月轮</p><p>若依次第说。前后有差据报身佛。顿证身口意三种净业。遍周法界。于一一法门一一理趣一一毛孔身分相好。尽虚空界。不相障碍。各居本位。以成遍照光明毗卢遮那自受用身他受用身。若依二乘。次第而说。若不具修三十七菩提分法。证得<a href=\"/remen/daoguo.html\" class=\"keylink\" target=\"_blank\">道果</a>。无有是处。若证自受用身佛。必须三十七三摩地智。以成<a href=\"/remen/foguo.html\" class=\"keylink\" target=\"_blank\">佛果</a>。梵本入楞伽偈颂品云。自性及受用。变化并等流。佛德三十六。皆同自性身。并法界身。总成三十七也</p></div>"
}]