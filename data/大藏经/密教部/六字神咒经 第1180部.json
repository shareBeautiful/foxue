[{
    "title": "六字神咒经 第1180部",
    "author": "菩提流志 译",
    "html": "<div class=\"B1_text\"><p>六字神咒经</p><p>南<a href=\"/remen/tianzhu.html\" class=\"keylink\" target=\"_blank\">天竺</a>国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流志奉诏译</p><p>唵婆髻驮那(上)莫</p><p>此文殊师利六字咒功能我今欲说。若有持此咒欲成就者。或食乳糜或食菜。或食菓食乳。应食此食日别三时洗浴。谓入五更以后为初时。午时已后是第二时。黄昏已后至初夜为第三时。于此三时各一度洗浴。各别着一具净衣。是故亦须三具净衣。诵咒令满六十万遍。此为最初承事<a href=\"/remen/gongyang.html\" class=\"keylink\" target=\"_blank\">供养</a>文殊。又若欲<a href=\"/remen/shouchi.html\" class=\"keylink\" target=\"_blank\">受持</a>成就者。先须画文殊师利像。其画像法。取好白毡勿令有毛发。亦不得割断纑缕。彩色不得用胶。应以香汁和画。其文殊师利像。莲华座上结跏趺坐。右手作<a href=\"/remen/shuofa.html\" class=\"keylink\" target=\"_blank\">说法</a>手。左手于怀中仰着。其像身作童子形。黄金色。天衣作白色遮脐已下。余身皆露。首戴天冠身佩璎珞臂印钏等。众事<a href=\"/remen/zhuangyan.html\" class=\"keylink\" target=\"_blank\">庄严</a>。左厢画观世音像。其身白银色。璎珞衣服庄严如常。坐莲华上结跏趺坐。右手执白拂。右厢画普贤菩萨像。其身金色。璎珞庄严如常。亦坐莲华座右手执白拂。于文殊上空中两边。各作一首陀会天。手执华鬘。在空云内唯现半身。手垂华鬘。于文殊像下右边。画受持咒者。右膝着地手执香炉。其文殊师利等所坐华下遍画作池水。其菩萨像两边。各画在山峰。其画师从起首欲画之时。即日日受八戒。洒浴着净衣而画。乃至画了。若有<a href=\"/sheli/shelita/\" class=\"keylink\" target=\"_blank\">舍利塔</a>即安文殊像。在塔西面像面向西。若无大塔应以小塔安。文殊像前以面向西。设种种华种种饮食果子等。三时供养。道场内然酥灯。其道场要须在寂静处。唯令一人供给。若正在道场诵咒时。所须华香等弹指而索不得出言。取沉水香截为长二指。都卢婆香油(苏合香稀者是)无烟佉陀罗木炭。若无。以紫橿木替。又以沉香内前油中。于像前佉罗木炭火中烧尽一夜。至明相出已。即见文殊师利。所有求愿皆悉满足。除淫欲事。自外悉皆不违所求。又法于像前。取旃檀截断长二指还。昼夜烧供养。是时文殊师利即现身当为说法。所有身患皆悉除愈。得菩萨地<a href=\"/remen/zizai.html\" class=\"keylink\" target=\"_blank\">自在</a>。又法于像前。以瞿摩夷涂地。散众名华。<a href=\"/remen/xingzhe.html\" class=\"keylink\" target=\"_blank\">行者</a>于涂地场内一边坐。诵咒满一百八遍。经一月得聪明持一切经论。又法日日随心常诵莫忘。定受业报亦令消灭。又法若日别能诵满一百八遍。临命终时得见文殊师利。随心所愿皆得受生。文殊师利为利益<a href=\"/remen/zhongsheng.html\" class=\"keylink\" target=\"_blank\">众生</a>故。于诸功能中略说少许</p><p>六字神咒经</p><p>宋藏此函更有六字神咒王经菩提流志译者。丹藏则无。按开元录才函中。有六字神咒经菩提流志译者。云与陀罗尼集经第六卷文殊师利菩萨咒法及咒五首经六字陀罗尼等同本异译。捡之此经即是。更无六字神咒王经说咒十首菩提流志译者。今捡彼经。即是知函中失译人名今付梁录者耳。宋藏见彼题中有六字神咒之名。遂滥同焉重编于此才函之中。是一错也。而又妄安流志之名何耶。故今除之云</p></div>"
}]