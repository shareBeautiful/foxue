[{
    "title": "诃利帝母真言经 第1261部",
    "author": "沙门不空 译",
    "html": "<div class=\"B1_text\"><p>诃利帝母<a href=\"/remen/zhenyan.html\" class=\"keylink\" target=\"_blank\">真言</a>经</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>尔时诃利帝药叉女。在佛众会从座而起。五体投地<a href=\"/remen/lifo.html\" class=\"keylink\" target=\"_blank\">礼佛</a>双足。而白佛言。我有心真言。由如真多摩尼宝能满一切意愿。为利益安乐阎浮提诸善男子及善女人。唯愿<a href=\"/remen/shizun.html\" class=\"keylink\" target=\"_blank\">世尊</a>哀愍听许。我今说之</p><p>真言曰</p><p>唵弩弩么(引)里迦(引)呬帝娑嚩(二合引)诃(引)</p><p>若有女人不宜男女。或在胎中堕落断绪不收。皆由四大不不能调适。或被鬼神作诸障难。或是宿业<a href=\"/remen/yinyuan1.html\" class=\"keylink\" target=\"_blank\">因缘</a>不宜男女。应取白[叠*毛]或一肘或一搩手或长五寸随意大小。画诃利帝母。作天女形纯金色。身着天衣头冠璎珞。坐宣台上垂下两足。于垂足两边画二孩子。傍宣台立。于二膝上各坐一孩子。以左手怀中抱一孩子。于右手中持吉祥菓。画师应受八戒。其彩色中不用皮胶。画像成已。净治一室严仪涂拭。以香涂作一方坛。置像坛中。以种种华散于坛上。复以甘脆饮食乳糜酪饭及诸菓子阏伽香水。烧沉水香而用<a href=\"/remen/gongyang.html\" class=\"keylink\" target=\"_blank\">供养</a>。像面向西持诵者面东。对像念诵每日三时。时别诵一千遍。取月生五日起首。先诵十万遍。然后对像前念诵。所求一切事皆悉<a href=\"/remen/yuanman.html\" class=\"keylink\" target=\"_blank\">圆满</a></p><p>又法女人欲得男女者。月经后澡浴。取黄乳牛母子同色者。构乳一升置银器中。以右手无名指搅乳。诵真言加持一千八十遍。然后取服。至七日内则得有胎</p><p>又法欲令他人<a href=\"/remen/huanxi.html\" class=\"keylink\" target=\"_blank\">欢喜</a>敬爱者。或饮食菓子或华或香。加持一百八遍。于真言句中加彼人名。将与彼人则得欢喜爱敬</p><p>又法若有人作留难口舌者。画彼人形左脚踏之。诵真言一千八十遍则得无难</p><p>又法欲令一切人欢喜者。取牛黄末置银器中。准前以无名指搅诵真言加持一百八遍。点于额上一切人见皆欢喜顺伏</p><p>又法若得新衣服。对像前加持一百八遍。然后取着一切人见亦皆欢喜敬爱</p><p>又法若有恶梦。诵真言一百八遍。则得恶梦消除</p><p>又法若月蚀时。取酥五两置金器中。以金筯搅。无令间断念诵加持。乃至月却得圆满为限。然后取一分供养诃利帝母。余者渐吃。即有胎孕所生男女聪慧福德又法取牛膝根作齿木。加持一百八遍嚼及揩齿。所出言词令人乐闻。意欲所求他人之事皆得随意成就又法欲得<a href=\"/remen/shouming.html\" class=\"keylink\" target=\"_blank\">寿命</a>长远者。取骨屡草嫩苗。揾苏蜜酪护摩七夜。夜别诵真言一千八遍。一遍一掷火中则长寿</p><p>又法欲得所为所作随意成就者。每月月生五日二十日。涂拭道场散华。种种饮食乳糜酪饭。及诸菓子阏伽香水。烧沉香薰陆以用供养。先供养一切如来文殊师利菩萨普贤等一切菩萨。然后供养我诃利帝母。何以故。我本药叉女。如来授与我三归<a href=\"/remen/wujie.html\" class=\"keylink\" target=\"_blank\">五戒</a><a href=\"/remen/putixin.html\" class=\"keylink\" target=\"_blank\">菩提心</a><a href=\"/remen/lvyi.html\" class=\"keylink\" target=\"_blank\">律仪</a>戒。对诸十地菩萨故。是先供养诸佛菩萨。供养已。对此像前诵一万遍。所求事业皆得满足</p><p>诃利帝母念诵法</p><p>爱子心真言曰</p><p>唵知(上)尾知(上)[宁*页]娑嚩(二合引)诃</p><p>印合掌屈二大拇指入掌中。诵心真言供养讫。于顶上放二大拇指即散去。请召发遣皆放此印。以白檀香。横量六指作童子形。具足两手各把菓子与人。头上作三髻角子。于闲净处安置。诵真言万遍。即现身问言。唤我何事。随心答之。取黄牛肉方寸。一加持一烧日三时。满四日得大<a href=\"/remen/zizai.html\" class=\"keylink\" target=\"_blank\">自在</a>随意</p><p>又法牛肉安悉香为丸。月八日三时念诵。烧上香一八遍。至十日已。夜半现大光相得大神力。安悉香为丸一加持一烧日三时。时别一千八遍五日调伏一切人</p><p>又法百草花一一加持散身上。得千人衣食</p><p>又法日诵真言烧苏合香七日。<a href=\"/remen/jiandi.html\" class=\"keylink\" target=\"_blank\">见地</a>下金藏。以种种花菓饮食坛中供养。日日如是得一切财宝</p><p>又法安悉和乳粥。一加持一烧七日。日三时时别一千八遍。现身共语供意问</p><p>又法被禁闭。诵一万遍即<a href=\"/remen/jietuo.html\" class=\"keylink\" target=\"_blank\">解脱</a>。治病加持庵罗菓芽乳中渍烧加持。除一切病</p><p>诃利帝母经</p></div>"
}]