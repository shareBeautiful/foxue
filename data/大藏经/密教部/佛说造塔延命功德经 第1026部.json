[{
    "title": "佛说造塔延命功德经 第1026部",
    "author": "沙门般若 译",
    "html": "<div class=\"B1_text\"><p>佛说造塔延命<a href=\"/remen/gongde.html\" class=\"keylink\" target=\"_blank\">功德</a>经</p><p>罽宾国<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a><a href=\"/remen/banruo.html\" class=\"keylink\" target=\"_blank\">般若</a>奉诏译</p><p>如是我闻。一时佛在舍卫国祇树给孤独园。与大苾刍众及菩萨摩诃萨众俱。尔时波斯匿王在大众中。即从座起整理衣服。偏袒右肩右膝着地。<a href=\"/remen/lifo.html\" class=\"keylink\" target=\"_blank\">礼佛</a>双足合掌恭敬。而白佛言。希有<a href=\"/remen/shizun.html\" class=\"keylink\" target=\"_blank\">世尊</a>。相师占我。却后七日。必当寿尽。我为<a href=\"/remen/wuchang.html\" class=\"keylink\" target=\"_blank\">无常</a>苦所逼恼。无所依仰来投世尊。唯愿世尊为我救护。云何令我得离忧苦。佛告言。大王善自安慰勿得忧怖。诸佛如来有善方便。能令大王获殊胜利近延<a href=\"/remen/shouming.html\" class=\"keylink\" target=\"_blank\">寿命</a>。当得阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。谛听谛听善思念之。吾当为汝分别解说。大王当知。若欲免离无常苦恼超入如来法身寿量。应先<a href=\"/remen/faxin.html\" class=\"keylink\" target=\"_blank\">发心</a>持佛净戒修最上福。能发此心延王寿命。王白佛言。唯愿世尊为我救护。所说发心持佛净戒修最上福。我便奉行亦令国人奉行此法。未知发心何等心。持何等戒何福最上。唯愿如来为我宣说。佛告大王言。发心者发四无量心。言持戒者持不杀戒。修上福者无过造塔。悲愍救护一切<a href=\"/remen/zhongsheng.html\" class=\"keylink\" target=\"_blank\">众生</a>。诸天善神常来守护。不相舍离如影随形。发生大王无边福利。大王建立佛塔福利难思。三世如来所共称赞。我为大王略说<a href=\"/remen/yinyuan1.html\" class=\"keylink\" target=\"_blank\">因缘</a>。王当谛听。乃往古昔有一小儿此地牧牛。有诸相师来共占相谓言。此牧牛儿却后七日必当寿尽。是牧牛儿又于异时。与诸小儿聚沙为戏。中有小儿摧沙为堆。言作佛塔高一磔手。或二或三至四磔手。时此小儿戏聚沙塔高一磔手。却后更延七年寿命。于聚沙时。有辟支佛持钵而行。时诸小儿以嬉戏心。将沙奉施言我施麨。时辟支佛引钵受之。以<a href=\"/remen/shentong.html\" class=\"keylink\" target=\"_blank\">神通</a>力沙变成麨。时诸小儿见此因缘。皆悉获得清净<a href=\"/remen/xinxing1.html\" class=\"keylink\" target=\"_blank\">信心</a>。时辟支佛与诸小儿悉授记莂作如是言。汝诸童子所造之塔高一磔手者。于未来世作铁轮王。王一天下。二磔手者作铜轮王。王二天下。三磔手者作银轮王。王三天下。四磔手者作金轮王。王四天下。时诸小儿以嬉戏心造如是塔感如是果。何况大王发至诚心。若有善男子善女人。以决定心<a href=\"/remen/rufa.html\" class=\"keylink\" target=\"_blank\">如法</a>造塔。乃至一肘量一磔手一指节一穬麦。所得功德无有限量。常有诸天雨花<a href=\"/remen/gongyang.html\" class=\"keylink\" target=\"_blank\">供养</a>。是故大王。若善男子善女人欲造塔时。先于一切众生起大悲心而为先导。以<a href=\"/remen/putixin.html\" class=\"keylink\" target=\"_blank\">菩提心</a>而为根本。然后净地作坛供养。以瞿摩夷涂之<a href=\"/remen/shaoxiang.html\" class=\"keylink\" target=\"_blank\">烧香</a>散花。面正东坐作是思惟。佛薄伽梵自利利他功德<a href=\"/remen/yuanman.html\" class=\"keylink\" target=\"_blank\">圆满</a>。复能满足众生之愿。我今成就第一法身发菩提心。于薄伽梵所有造塔轨仪法则。一一次第如法奉行</p><p>第一采集妙华。以陀罗尼加持七遍。散布坛上供养如来。陀罗尼曰</p><p>【◇】曩谟萨怛他(二合)耶埵阿耨羯多跛【◇】罗底瑟耻(二合)帝布数波罽答迷怛【◇】他蘖多耶三藐三母驮耶怛儞【◇】也(二合)他补涩闭补涩闭(二合)苏补涩【◇】闭(二合)娑缚(二合)贺(引)</p><p>第二埏埴作泥团时。作◇婀字观。此是如来法界身。先当归命作如是言</p><p>【◇】曩谟捺阇溺崛刍(二合)悉底(二合)耶捺【◇】嚩(平)萨嚩怛他蘖多难满泥(上)啰怛【◇】曩(二合)怛罗(二合)演输梵阿閦鞞阿弥【◇】陀畔差(子阿反)薄伽梵阿哩也(引)嚩噜【◇】枳帝湿嚩(二合)罗耶麌噜</p><p>正埏埴时。以俱胝陀罗尼。加持其泥二十一遍。造一佛塔如造一俱胝佛塔。所获功德等无有异。是故此陀罗尼名为俱胝陀罗尼。陀罗尼曰</p><p>【◇】怛儞也(二合)他唵苏(上)佉涩茗(四合)苏佉涩【◇】茗(四合)苏佉涩么(四合)阿耨羯谛讪谛讪【◇】谛诞谛诞谛儞(平)啰拘黎曳(八)戍【◇】嚩提(九)谛主嚩提(十)萨嚩母驮(十一)阿【◇】地瑟姹(二合)曩阿地瑟耻(二合)多阿母【◇】底羝(十四)娑嚩(二合引)贺(引)</p><p>第三次于泥团作◇娑颇(二合)字观。当观此泥团犹如水精。又如颇胝迦宝。内外清净分明莹彻。以陀罗尼加持一遍。陀罗尼曰</p><p>【◇】唵嚩日罗(二合)嗢多皤嚩耶娑嚩(二合引)贺(引)◇</p><p>第四次涂赤土时。作火色观。即知一切<a href=\"/remen/shijian.html\" class=\"keylink\" target=\"_blank\">世间</a>出世间法。皆从微尘而得成就。作此观已。取干赤土遍涂泥团。观一切法本来无生毕竟空寂。作◇含字观。想此泥团如镕金色。然后造塔。以陀罗尼加持一遍。陀罗尼曰</p><p>【◇】唵阿罗左尾罗左娑嚩(二合引)贺</p><p>第五次以泥团入模时。用陀罗尼加持一遍。然后入模。陀罗尼曰</p><p>【◇】唵嚩日罗(二合引)驮都蘖陛娑嚩(二合引)贺(引)</p><p>第六次入法身<a href=\"/remen/zhenyan.html\" class=\"keylink\" target=\"_blank\">真言</a>时。用此陀罗尼加持一遍。然后入印子中。陀罗尼曰</p><p>【◇】唵达摩驮都蘖陛娑嚩贺(引)</p><p>第七次椎打塔印时。用陀罗尼加持一遍。然后椎打。陀罗尼曰</p><p>【◇】唵嚩日啰(二合引)补特伽罗拘吒耶拘【◇】吒耶娑嚩(二合引)贺</p><p>第八次椎打竟。以手作塔阶时。用陀罗尼加持一遍。安置塔阶。陀罗尼曰</p><p>【◇】唵嚩日罗(二合引)喻晒娑嚩(二合引)贺</p><p>第九次塔正从模中出时。用陀罗尼加持一遍。然后出之。陀罗尼曰</p><p>【◇】唵达摩底珠娑嚩(二合引)贺</p><p>第十次脱塔出模已安置塔时。用陀罗尼加持一遍。陀罗尼曰</p><p>【◇】唵苏钵罗(二合引)底瑟耻(二合)多嚩日(入)【◇】罗(二合)娑嚩(二合)贺(引)</p><p>第十一次安置塔座了。以手按塔顶上。以陀罗尼加持一遍。陀罗尼曰</p><p>【◇】唵跛罗蓝(三合)摩哆喃曳(平)娑嚩(二合引)贺(引)</p><p>第十二次于塔上安伞盖时。以陀罗尼加持一遍。陀罗尼曰</p><p>【◇】唵跛罗蓝(三合)摩婀喻晒娑嚩(二合)贺</p><p>佛告大王。若善男子善女人。以清净心依此轨仪造作佛塔。若自作若教人作。若复赞叹若当信受。所得功德与造佛塔等无差别。当知是人于此一生。不为一切毒药所中。寿命长远无有横死。究竟当得不坏之身。一切鬼神不敢逼近。五星七曜随顺驱使。一切怨家悉皆退散。随所生处身常无病。一切众生见皆<a href=\"/remen/huanxi.html\" class=\"keylink\" target=\"_blank\">欢喜</a>。无净戒者净戒满足。不调伏者能令调伏。不清净者能令清净。破斋戒者斋戒复生。若犯四重及五无间极重罪业悉得消灭。无始劫来障累皆尽。若有女人欲求男者。即生勇健福德之男。四大天王常随拥护。造塔功德其福如是。若塔破坏变作微尘。风吹一尘散落他处。尘所经过山林河海。一切众生触斯尘者。永更不受杂类之身。舍身受生常得见佛。大王若善男子善女人。若于造塔及陀罗尼。想观分明一心忆念。永离水难火难王难贼难。刀兵等难无能伤害。若于旷野若空闲处。若于聚落及大会中。能以此经宣告大众。即为救护众生身命。所获福德量与空等。若于后世书写<a href=\"/remen/liutong.html\" class=\"keylink\" target=\"_blank\">流通</a>。塔虽未造造塔功德等无有异。我为大王及未来世一切众生。广开造塔延命功德。王当忆持</p><p>尔时波斯匿王及诸大众。闻佛所说皆大欢喜信受奉行</p><p>佛说造塔延命功德经</p><p>中<a href=\"/remen/tianzhu.html\" class=\"keylink\" target=\"_blank\">天竺</a>三藏牟尼室利说梵语</p><p>西明寺大德赐紫沙门圆照笔授</p><p>章教寺大德沙门鉴虚润文</p><p>灵云校本云贞享四丁卯稔中春二十三日一校了净严(四十九载)</p></div>"
}]