[{
    "title": "佛说毗奈耶经 第898部",
    "author": "未知",
    "html": "<div class=\"B1_text\"><p>佛说毗奈耶经</p><p>尔时佛在王舍城鹫峰山。与无量菩萨及持咒仙大贤梵王地神等俱。说咒法。时执金刚从座而起。顶<a href=\"/remen/lifo.html\" class=\"keylink\" target=\"_blank\">礼佛</a>足而作是言。我今乐说持咒律法。复愿<a href=\"/remen/shizun.html\" class=\"keylink\" target=\"_blank\">世尊</a>诸大贤等。各说其要。示现一切诵持咒辈。复作是言唯愿世尊听我所说。佛告执金刚曰。汝大威德内蕴慈悲。能发此言乐说妙法。必大利益听汝所说。我等众会皆随汝所说之法。时执金刚言。世尊若有善男女人。诵咒法乐欲成验者。此人第一必须<a href=\"/remen/jingjin.html\" class=\"keylink\" target=\"_blank\">精进</a>所<a href=\"/remen/shouchi.html\" class=\"keylink\" target=\"_blank\">受持</a>咒。须知<a href=\"/remen/gongyang.html\" class=\"keylink\" target=\"_blank\">供养</a>佛塔尊像及本咒神。然随其力分恒为供养无隔断心。于<a href=\"/remen/sanbao.html\" class=\"keylink\" target=\"_blank\">三宝</a>前发露<a href=\"/remen/chanhui.html\" class=\"keylink\" target=\"_blank\">忏悔</a>要期乞愿。以此<a href=\"/remen/gongde.html\" class=\"keylink\" target=\"_blank\">功德</a><a href=\"/remen/huixiang.html\" class=\"keylink\" target=\"_blank\">回向</a>一切有情。愿令离苦。发此语已洗手合掌。于尊像前。茅草上[跍*月]跪而坐。口言唯愿十方诸佛菩萨持咒神等。哀愍念我(某甲)今欲乐。其咒法神。所成其灵验。若我于此能成法者。愿见成相。若不能成。复见不成之相。作此愿已至心念诵。所成法中。或根本咒或心等百八遍。即于座上便取眠寐。梦中若供养<a href=\"/remen/fofa.html\" class=\"keylink\" target=\"_blank\">佛法</a>师僧善友父母。或见身着净白衣庄饰身首。或见河海大山楼阁殿堂。或见诸人与缯绞。又乘象马牛等。或得刀鉾钺斧弓箭铜轮钩索。或见他授与白净衣服花鬘璎珞。或见共国王大臣长者谈说善言。或见端严女人手持幢盖花瓶。或见戟叉自手执持。或升师子高座自余座等。或见身首出血。若见如此事相等事。当知我今能成此法。或于梦中。若见彩画尊容诸神形像凋落毁坏。或见父母忧愁悲泣。或见裸形外道。或见自身无衣。或见恶业人旃陀罗等牵挽。或见行污秽之处。或见大水涸竭。或见食时失度。或见身分手足垢秽臭气或见惊怖惶走。或见自拔头发。或见蛇蝎鼠狼等。或见落坑伤损。若见如是事相。当知彼人于此咒法有大障难。难可得成。此善男子等必欲爱乐受持成验者。勤加精进不得散乱。莫生疲怠之心。一一时中诵持不得废阙。常怀慈心。远离<a href=\"/remen/seyu.html\" class=\"keylink\" target=\"_blank\">色欲</a>修习净行。洗浴清洁调和柔软。善学方法须入咒坛。为求大果断邪言一切戏论等语。怜愍孤弱贫穷老少。资助爱念犹如赤子。衣食知量。同行知识互相劝发。于三宝处深生敬信。听闻<a href=\"/remen/zhengfa.html\" class=\"keylink\" target=\"_blank\">正法</a>如渴思浆。恒求<a href=\"/remen/zhihui.html\" class=\"keylink\" target=\"_blank\">智慧</a>听察善友。其所咒坛法则。皆须明解毗那夜迦起障难相辟除方法。亦须善学以火供养法。及献非人食法。迎唤发遣诸手印咒法等。又复须知居住之地。或山间面水坛岸。或好花园林本不枯干之处。或一独大树下。或佛<a href=\"/sheli/shelita/\" class=\"keylink\" target=\"_blank\">舍利塔</a>中。或清净僧伽蓝内。皆悉得住。若有贼难淫女寡妇旃陀罗恶兽毒蛇之处。及作皮鞾家。屠儿魁脍家。养驼驴猪狗鸡鹰游猎之家。亦不近冢间医师外道家。如是等处。诵持咒者悉不应住。复应须观所住之处。水无虫蚁。飘落尸粪秽等物。青崖恶气。亦不堪住。应须远离方求胜处。沙石流泉涧池滋茂。方可停居而作诵持。外既清净内亦贞明忍贪欲意深须舍离。于诸嗔恚翻习慈忍。一切<a href=\"/remen/fannao.html\" class=\"keylink\" target=\"_blank\">烦恼</a>皆令降伏。每日三时入于塔中。或于空野作法之处。发露忏悔。于诸功德发生<a href=\"/remen/suixi.html\" class=\"keylink\" target=\"_blank\">随喜</a>。回向无上正等<a href=\"/remen/puti.html\" class=\"keylink\" target=\"_blank\">菩提</a>。愿<a href=\"/remen/chengfo.html\" class=\"keylink\" target=\"_blank\">成佛</a>心常不离口。前夜后夜精进思惟。读诵大乘微妙经典。受持咒坛法则。令不废忘。念大怒金刚王等诵咒。发大欢跃观尊形像如对目前。心乐修学。至心观照诵咒文字。令心眼见<a href=\"/remen/wuchang.html\" class=\"keylink\" target=\"_blank\">无常</a>苦空无有坚实。不随五欲境界。气息调柔勿令倾侧。审作轨仪。若欲行起。详定举足。诵咒文句字音体相。皆令分明。若正诵咒时。有謦欬者须忍。到头到半或多或少。若其謦欬皆须从头覆诵。世尊若咒师等。能依是法<a href=\"/remen/xiuxing.html\" class=\"keylink\" target=\"_blank\">修行</a>。不久即得大威灵验。所有一切毗那夜迦等。不能作障。皆悉远避。若咒师等诵咒之时。言音不正字体遗漏。口干生涩常足謦欬。使其中间断续咒音。身不清洁。当尔之时即被毗那夜迦得便。诸天善神不为卫护。或复遇大患疾灾难。法不成验。如此非法。其咒师等不应作之。唯以一心应茅草上。结跏趺坐至诚诵咒。内怀慈悲。志心不令想念。我为一切<a href=\"/remen/zhongsheng.html\" class=\"keylink\" target=\"_blank\">众生</a>作此<a href=\"/remen/fashi.html\" class=\"keylink\" target=\"_blank\">法事</a>。一坐诵至身不疲困。任起行道供养<a href=\"/remen/dujing.html\" class=\"keylink\" target=\"_blank\">读经</a>。赞礼世尊。如上所说一切时中。应皆悉如是。尔时世尊赞言。善哉善哉汝执金刚。能说如是。护持读诵咒者。示其所要微妙咒律。时执金刚复作是言。我今欲说供本咒神王等法。其持咒人先须依法浴身。不得散乱。思念本咒神等。即五体投地。<a href=\"/remen/dl.html\" class=\"keylink\" target=\"_blank\">顶礼</a>发大<a href=\"/remen/xinxing1.html\" class=\"keylink\" target=\"_blank\">信心</a>。我所求法。皆承大神威力加被。读诵其咒令心起想。向南结金刚罥索印或佛顶印。即大嗔怒心。以默诵大金刚罥索咒</p><p>【◇】唵(一)跋折罗(二)跛(引)势(三)诃唎(二合引四)</p><p>若结佛顶印即诵此咒</p><p>【◇】唵(一)揭揭那(引二)么罗(三)[合*牛](长呼四)</p><p>向南想法事已。次复想西。心念结金刚幡印。以嗔怒默诵咒念言。我今结西方界咒曰</p><p>【◇】唵(一)多楞央只儞(二合)罗吒(半音呼)</p><p>次想北方。结金刚摧碎印。诵咒准前念</p><p>【◇】唵(一)呵唎(二合)跋折啰迦(引)利么吒(半音呼)</p><p>次想东方。结金刚峰印。准前诵咒念言。结东方界咒曰</p><p>【◇】唵(一)跋折啰(二合)施佉唎嚧么吒(半音呼)</p><p>作此法已。即成四方界。然须起坐。思念本咒延请咒神。手执香炉<a href=\"/remen/shaoxiang.html\" class=\"keylink\" target=\"_blank\">烧香</a>供养。想我今依呼住大威神德。以身投地<a href=\"/remen/libai.html\" class=\"keylink\" target=\"_blank\">礼拜</a>。思念本咒。取净水洒散身上。安坐手着胸间。默诵掏珠。未困之间疲倦。任起以取香花供养。欲出门时一心诵咒。若有散乱。其时一切毗那夜迦鬼神等作念设计。令其咒师心乱使法不成。即以化作异色花异香。令其咒师心动爱乐。不应欢爱。呵而舍去。心常诵念本咒神等。行住坐卧不得废忘。世尊此人常被毗那夜迦随身觅便。若不依法即作障难。依法顺行无能得便。我等执金刚执持神杵。常为卫护早成法验。非法不顺我等舍离。诸魔毗那夜迦神等所持。或风入身。多怀嗔心起悭贪痴。若不治之乃至致死。若后生悔依法顺行。亦能降伏诸魔恶鬼毗那夜迦等。佛告如是如是如汝所言。无有虚说。如此应顺咒法成就</p><p>尔时观<a href=\"/remen/zizai.html\" class=\"keylink\" target=\"_blank\">自在</a>菩萨。从座而起作如是言。世尊若复有人爱护身命。欲成证入法验者。其咒师皆应断除诸恶事业。不观女色身首相好若见露形。亦不顾视先恶缘处。不应思念。系心一缘常念三宝大威神力。<a href=\"/remen/changzhu.html\" class=\"keylink\" target=\"_blank\">常住</a>实相。<a href=\"/remen/shijian.html\" class=\"keylink\" target=\"_blank\">世间</a>有为之法皆是无常苦空<a href=\"/remen/wuwo.html\" class=\"keylink\" target=\"_blank\">无我</a>。一心安住诵本咒法则。不令散乱。正观质直勿攀<a href=\"/remen/wangxiang.html\" class=\"keylink\" target=\"_blank\">妄想</a>。及转读大乘甚深微妙经典。勤心供养佛法众僧。及造俱胝塔像等形。令无空过。若能如是顺行。此善男子不久即成大验无有鬼神能作其障难。尔时大梵天王。承佛威神而白佛言。世尊我常观见诵持法门求成就者。何为气力衰弱多饶眠睡。不吃饮食身首劣弱。<a href=\"/remen/xiedai.html\" class=\"keylink\" target=\"_blank\">懈怠</a>懒惰被病所恼。多生嗔恚耽着色欲。于自观处生非法想。贪无厌足常怀疑心。已获微妙秘密之法而不顺行。广求余咒互相谈说问答是非。复作是言何人等辈持咒得验。何咒能成。谁复愿满。何方何地诵持成验。世尊何为如是之人空度时节。次复有人。苦求学行如是等咒法。暂时精进后生退心。毁佛净戒为僧知事。我见思念恶业。不应行事而强自作。不应食者而复食之。世尊是一切众圣之良缘。开人天路之导师。示正业因令得妙果。唯愿怜愍<a href=\"/remen/154932.html\" class=\"keylink\" target=\"_blank\">饶益</a>人天为我说之。尔时世尊告梵天言。谛听谛听善思念之。大梵当知。若人欲求学持咒。未能深心发大菩提。于大乘中犹怀疑惑。受咒法本不从师受。文字句杂乱常见闻读诵微妙秘密者。而无所知。不依时节诵咒作法。其咒法坛法元未明解。此人何等。喻从母胎生而无两目。转执即暗行于非法。咒中方法一不知解。以着无明颠倒我故。发愚痴言。谓称其智明解诸法。大梵若此咒师。作此咒法作是念时。有毗那夜迦名金刚奋迅。即随此人为作留难。令身不安咒法不成。大梵若其咒师洗浴身时。不依法则结印诵咒。不念本神不洒散水。有毗那夜迦名同须。便即被损害。若咒师但被毗那夜迦障损害者。气力衰弱多饶眠睡作法想起疑惑心。懈怠不勤病苦所恼。何以故。但由咒师不专心故。多求无厌不修行故大梵若如是者。作何等法应能除灭。诵持咒者。方求明解咒法阇梨。建立坛法须入其中。四印法中学受一印。其阿阇梨与灌顶已。然后或经像前。以乌麻及苏诵咒一百八遍。用烧火中即毗那夜迦皆悉除散。大梵入坛受法有大势力。若咒所持之法犹未具解。无<a href=\"/remen/putixin.html\" class=\"keylink\" target=\"_blank\">菩提心</a>不敬<a href=\"/remen/futian.html\" class=\"keylink\" target=\"_blank\">福田</a>。不知毗那夜迦。辄作大法诵咒供养。复有诸人自未入坛。未供养阿阇梨未受印法。转更教他此秘密法。作如是言。其咒有如是神力等。如是鬼神当用此法。缚治呼唤发遣。及教造坛诸地印等。令其禁问。汝若如是即笑即哭。咒神复有如是使者。大梵此辈诸人以无知故。作其教师虽读文字。未解义理幽妙法门轨仪。发趣教说。余人作此法。如是之人。复有毗那夜迦名曰利吒横罗之所执持。多生灾难心不暂定。大梵若有如是障难。应复须入莲华法坛会中。于阿阇梨所受灌顶法能如是者。毗那夜迦方得除遣。大梵于我法中。复有<a href=\"/remen/shamen.html\" class=\"keylink\" target=\"_blank\">沙门</a>之辈。未知咒法微妙轨范。于尊师所清净尸罗。心怀轻慢互相非斥。在寺求尊自为贡高。或嫌<a href=\"/\" class=\"keylink\" target=\"_blank\">佛教</a>诽谤正法。大梵当知如此人等。浪为轻慢我净法故即有毗那夜迦名曰能障。之所执持广造诸恶而无厌患。若欲遣除须造俱胝塔像。于尊师[跍*月]跪。重受禁约要期。亦须入莲花坛内得灌顶。以其所执者方可除灭。所求学问诵持法易成就。尔时坚牢地神从地涌出顶礼佛足而白佛言。世尊咒师云何护净身心。云何经行。以何得知应行不行。世尊咒师以何时节须诵其咒。云何知正诵咒时。唯愿如来慈悲为说。尔时佛告地神言。汝今善听咒师应行法则。若欲受持一切咒法。要须心深敬信生殷重。舍离邪心不善之法。乃至掉笑谛思作念。应行四种净行。何等为四。一谓身净行。二口净行。三意净行。四水食净行。身口意行是为内净。外净<a href=\"/remen/xingzhe.html\" class=\"keylink\" target=\"_blank\">行者</a>。若咒师浴身入水之时。先着浴衣思念此咒。揩摩身体咒曰</p><p>【◇】唵(一)度卑度卑(二)迦(引)耶度卑(三)钵啰【◇】(二合)阇跋(二合)利儞莎诃(四)</p><p>然洗身首。以甎石揩脚足。即取土分作三分。以左手握取一分。诵此咒曰</p><p>【◇】唵部阇跋(二合)罗[合*牛]</p><p>心诵咒洗下身分次取第二分心诵咒。用洗脚洗手净已。次取第三分诵咒。用洗头已。诵前咒以水洒身上。更两掌满盛净水。复诵前咒表本心言。是水奉本咒神。着新净衣。随其力分以取香花。供养诸佛如来一切贤圣。发露忏悔我今此身奉施三宝。依如上说。以真信心作法诵咒。端坐一心至不疲倦若困之时任意起行道乞求食饮得食饮已用诵此咒。咒食然后分吃咒曰</p><p>【◇】那么萨婆菩陀菩提萨埵南唵【◇】婆览陀帝底誓摩(引)利儞莎诃</p><p>诵咒三遍已。先捻少许献本咒神。然自足食。洗钵净口已。准前洗浴还入道场。供养忏悔读诵经典。然坐诵咒至不疲困。身倦任起行道。至暮亦然。诵咒若困。行道供养诸佛菩萨。礼拜赞叹。若欲眠右胁而卧。观身无常无我终是苦空不净皮骨假合成就。诵念此咒而入睡眠咒曰</p><p>【◇】唵跋折罗(二合)赊儞吽(长呼)</p><p>若诵此咒。一切恶梦皆悉消灭。善神卫护早得法验。如是净行时节轨仪。尔时地神复白佛言。世尊咒师诵持法教之时。梦想云何得知法验<a href=\"/remen/shane.html\" class=\"keylink\" target=\"_blank\">善恶</a>之事。佛告地神言。若咒师等。爱乐受持诵<a href=\"/fozhou/\" class=\"keylink\" target=\"_blank\">念咒</a>法。日夜精进无懈退心。其人若眠寐。其于梦中。若见童男童女装饰严好。或见父母兄弟姊妹形容。当知咒神回视于我。若见前男女等执持香花饮食菓味等物。当知咒神亲附于我。若见己身庄饰白净衣服。当作是念咒神慈护于我。即须勤加精进。若梦见前男女等。执持高幢幡盖璎珞头冠螺贝刀等。当知咒法成验在近。若见沙门前男女等。供养三宝奉施行檀。或在花林伽蓝塔中。当作是念我今已蒙咒神摄受。若见登山升高楼阁师子之座。欲踊<a href=\"/remen/xukong.html\" class=\"keylink\" target=\"_blank\">虚空</a>。当作是念我今法验极近。若见坐在山峰。或在师子座上。乘骑师子白象等。头带天冠。处中为尊。诸人钦敬。见此相已大法验。地神当知。咒师等辈善知名相如是。若于梦见屠儿。魁脍旃陀罗。裸形外道。尼犍子。孝子被发。己身无衣。惊恐走怖。手执不净。握持熟肉鱼等。吃食胡麻滓。堕落深坑。象马所成武。当知有毗那夜迦等。名金刚嗔怒作其障难。若欲遣除如上所说坛法印等作之。复诵此咒一百八遍。即成护身。得除障难自然见梦。见众善相咒曰</p><p>【◇】唵跋折罗(二合)那罗诃那么他盘【◇】阇啰拏[合*牛]泮吒(半音)</p><p>复次地神。有毗那夜迦名勤勇者顶。若见咒师意。欲精进成就咒法。遂被发生进退之心。延度时日令身不安。意望其山某处作法好。因此被恼即懒不勤。复向余人问某处所。他或答言彼是好处。少有难事。更增疑虑两心不定退失本心。何相知有此障难。若咒师等虽诵咒法。眠寐之中于其梦中。若见男子等身手割损。谈说罪愆之语。或见塔庙神当雕落毁坏。或见严好之者而不得入。当知即是被毗那夜迦作其障难。忽若见此诸恶相时。不意发退纵逸身心。若欲遣除涂坛供养。以好香花菓味饮食。安于坛内。复取一新瓶满盛水。着于中心。用前洗浴咒咒香水瓶一千八遍。用此水沐浴身体。即成护身。方能除散毗那夜迦等。复次地神有毗那夜迦。亦名金刚奋迅。令其咒师气力衰弱。闻其咒声则生厌患。头痛。恒怀疑虑常随本性。设有他劝反起嗔怒。贡高我慢纵逸自在。不存尊卑轻毁一切。若知此障难之相当须受持大金刚轮印已。造坛应入。复用如来佛顶陀罗尼咒。咒如下说。咒香水百八遍用沐浴身。当得除灭毗那夜迦。如来佛顶咒曰</p></div>"
}]