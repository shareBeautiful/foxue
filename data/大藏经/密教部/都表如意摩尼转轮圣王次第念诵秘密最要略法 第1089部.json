[{
    "title": "都表如意摩尼转轮圣王次第念诵秘密最要略法 第1089部",
    "author": "解脱师子 译",
    "html": "<div class=\"B1_text\"><p>都表如意摩尼转轮圣王次第念诵秘密最要略法</p><p><a href=\"/remen/jietuo.html\" class=\"keylink\" target=\"_blank\">解脱</a>师子译</p><p>相貌品第一</p><p>我今当说思惟法三种<a href=\"/remen/zhenyan.html\" class=\"keylink\" target=\"_blank\">真言</a>而次第</p><p>初用大心外加持第二根本复想内</p><p>第三小心内外通应可存心无错乱</p><p>如是三道妙真言安立<a href=\"/remen/xingzhe.html\" class=\"keylink\" target=\"_blank\">行者</a>明王地</p><p>若有修此<a href=\"/remen/sanmei.html\" class=\"keylink\" target=\"_blank\">三昧</a>耶须具七种殊胜相</p><p>犹如轮王持七宝王四天下皆降伏</p><p>次说顺诸念诵法复择清净吉祥地</p><p>或在山间及池边或在伽蓝精室处</p><p>或<a href=\"/sheli/fo/\" class=\"keylink\" target=\"_blank\">佛舍利</a>神塔中应可存心办诸俱</p><p>先以持地如教命复次安置本尊者</p><p>行者自须敷已座尊面西方在目前</p><p>行者像前面东坐清净沐浴香涂身</p><p>兼着新净妙衣服又持种种<a href=\"/remen/gongyang.html\" class=\"keylink\" target=\"_blank\">供养</a>具</p><p>步步想八叶莲华存想变地无浊秽</p><p>加持护身入精室安置像前而念诵</p><p>大心密言品第二</p><p>先用大心真言王澡浴洗净结<a href=\"/remen/hufa.html\" class=\"keylink\" target=\"_blank\">护法</a></p><p>咒水洒身加持衣复须想念皆成就</p><p>如此五种随次第都用大明及本印</p><p>唵波怛摩进跢末尼摩贺惹嚩(引)啰吽</p><p>澡豆沐浴之具。各咒七遍。然后澡洗</p><p>想水白色犹如<a href=\"/remen/ganlu.html\" class=\"keylink\" target=\"_blank\">甘露</a>又想自身</p><p>垢秽<a href=\"/remen/fannao.html\" class=\"keylink\" target=\"_blank\">烦恼</a>受此水已一切尘劳</p><p>皆悉落尽洗浴毕已应须洗净</p><p>取土少许加持七遍随时洗净</p><p>然后着衣</p><p>时其衣亦复加持七遍作如此想</p><p>我今此身被金刚甲依法讫已</p><p>即须洒身用水一掬加持七遍</p><p>散洒其身想<a href=\"/remen/xukong.html\" class=\"keylink\" target=\"_blank\">虚空</a>中雨诸宝华</p><p>遍满世界便须护身结此密印</p><p>诵持七遍印于七处心及两肩</p><p>两眼两膝散于头上</p><p>亦成大护身已。即须结界</p><p>若结坛界开于四门不应结界</p><p>若作结护皆须用心</p><p>亦铺置次第即作启请等事</p><p>根本密言品第三</p><p>复说根本轨仪法想念奉请大圣王</p><p>诵此密言及结印一一自想往彼山</p><p>存心<a href=\"/remen/dl.html\" class=\"keylink\" target=\"_blank\">顶礼</a>而奉请迎引尊者入道场</p><p>复用遏伽而授与香华饮食及涂香</p><p>灯盖幢幡兼药等<a href=\"/remen/rufa.html\" class=\"keylink\" target=\"_blank\">如法</a>供养彼明王</p><p>想念供养尊者已随便持珠诵密言</p><p>悔先世过及发愿至诚端坐观明王</p><p>行者像前端坐思惟。存心谛观布多勒伽山众宝<a href=\"/remen/zhuangyan.html\" class=\"keylink\" target=\"_blank\">庄严</a>华果茂盛</p><p>其山顶上圣者宫殿本在其中</p><p>应想圣者安坐殿中殊妙供具</p><p>庄严其身行者于此心想之中</p><p>自往彼山迎诵尊者引入道场</p><p>于坛中<a href=\"/fjrw/hcrw/zyfs3/109840.html\" class=\"keylink\" target=\"_blank\">心莲</a>华台上安置圣者</p><p>次奉遏伽水</p><p>于新铜器或用白瓷器盛香水</p><p>奉于圣者便诵真言复想此水</p><p>圣者受已遍洒四方及洒妙身</p><p>行者细观尊洒水已。三千<a href=\"/remen/daqianshijie.html\" class=\"keylink\" target=\"_blank\">大千世界</a>犹如琉璃内外明彻中无一物</p><p>奉遏伽已次复供养香华饮食</p><p>涂香末香灯盖之事一一加持</p><p>真言及印</p><p>供养毕已。于本尊圣者前悔谢其身呵责己过</p><p>次复发愿随心所求悉皆陈说</p><p>于其想中结坛三门唯留西门</p><p>复结大界身外四方周匝铺置</p><p>及虚空界次用涂香涂手臂上</p><p>然后念诵</p><p>执<a href=\"/remen/nianzhu.html\" class=\"keylink\" target=\"_blank\">念珠</a>以珠熏香。二手合掌再三顶戴作如是言</p><p>我念存心承事圣者持此密言</p><p>唯愿尊者不舍大悲莫违本誓</p><p>发弘誓愿速现一切妙庄严身</p><p>我若见已现身即得证法云地</p><p>常侍尊者不离左右发此愿已</p><p>便诵根本秘密真言曰</p><p>曩(上)谟(引)阿(去引)啰怛曩(上二合)怛啰(二合)夜(长引)野(一)曩(上)莫阿(去)哩野(二合引)嚩路枳帝(三)湿嚩(二合)啰野(四)冒地萨怛嚩(二合引)野(五)摩贺萨怛嚩(二合引)野(六)摩贺迦(去)噜抳(去)迦(去)野(七)怛儞野(二合)他(去八)唵(九)左讫啰(二合)嚩底(十)进跢末抳(去十一)摩诃跛纳冥(二合十二)噜噜底瑟吒(二合十三)入嚩(二合)啰(十四)阿讫罗洒(二合)野(十五)吽(引)泮吒(十六)娑嚩(二合引)贺(引)</p><p>诵此真言。于七日中满三十万遍。圣者即现持诵人前。随心所求皆得成就</p><p>若常持念每日三时时别念诵</p><p>一千八遍或百八遍如是数满</p><p>三十万遍即成悉地时别皆作</p><p>迎送之事付嘱等法</p><p>大心密言曰</p><p>唵嚩啰曩(上)娜跛纳冥(二合)进跢末尼(上)摩贺入嚩(二合)啰吽(引)泮吒娑嚩(二合引)贺(引)</p><p>小心密言品第四</p><p>复说最胜小心王能成一切诸悉地</p><p>三业齐用结妙印诵秘真言而付嘱</p><p>又于想中除结界次奉遏伽洒四方</p><p>后责已过深惭愧引大圣者还本宫</p><p>安置尊者彼殿已辞别自念还本方</p><p>又复行者每持诵已须作付嘱</p><p>结此密印及诵真言付嘱圣者</p><p>作如是语所有遍数及持功夫</p><p>付嘱尊者唯愿尊者受取守护</p><p>莫令散失又想手印犹如宝藏</p><p>一切遍数安在藏中授与圣者</p><p>圣者受已置莲华中作付嘱毕</p><p>亦须悔过发弘誓愿然后复作</p><p>圣者还宫引送之法即除结界</p><p>复取香水散洒四方及奉圣者</p><p>便当引送复结密印及诵真言</p><p>又想自身还送圣者至于本宫</p><p>安置殿中圣者坐已自须辞去</p><p>却还本方</p><p>小心密言曰</p><p>唵嚩(引)啰娜跛纳冥(二合)吽(引)</p><p>此中密印相貌我今说之。初作大印用种种涂香涂于手臂。然后结印顶戴当心合掌。二小指及无名指。钩在掌中。其二头指押中指背第二节上。二大指并竖</p><p>此是大心真言密印要须共用</p><p>所作加持其秘密言各诵七遍</p><p>各印印之或掷或止要当想成</p><p>一一如法不得就中心缘余境</p><p>随顺世法行住坐卧安在诸佛</p><p>甚深境界若有行者修此法者</p><p>不久即成一切种智</p><p>第二根本真言印</p><p>以二手腕相着。当在胸前。其十指并散。二小指及二大指并竖犹如莲花形。亦依前法印之止之。惟有迎请母指来去</p><p>第三小心真言印</p><p>以二手虚心合掌犹如未开莲花。若付嘱时依前想念。发遣尊者开二大指。此小心密印通莲花部一切处用。我今于大莲花部三昧耶中略出此秘密甚深念诵次第。其<a href=\"/remen/xiuxing.html\" class=\"keylink\" target=\"_blank\">修行</a>者不得错传如护眼目。若能如是。一切圣者皆大<a href=\"/remen/huanxi.html\" class=\"keylink\" target=\"_blank\">欢喜</a>忆念此人。一切善神日夜常护不离左右</p><p>成就<a href=\"/remen/shijian.html\" class=\"keylink\" target=\"_blank\">世间</a>出世间除灾护摩念诵品第五</p><p>我今顺于莲花部略说如意摩尼轮</p><p>能胜诸部最秘密成就世法出世法</p><p>念诵都有四种相行者谛听我说之</p><p>初作息灾加持法第二增益福智成</p><p>第三随心爱念法第四降伏一切怨</p><p>此四种持护摩事上中下法次第陈</p><p>若欲成就息灾者先发安忍慈悲心</p><p>须求无上妙觉地莫乐声闻二乘心</p><p>复若求成就大事要当先作转障法</p><p>又取白檀十六指一持一烧称己名</p><p>数至百八或千八本所求愿皆满足</p><p>行者若除他病时或灭国中大灾厄</p><p>或自他灾及畜生应可存心请大圣</p><p>于其一一大城门想中各安本尊者</p><p>种种殊妙宝庄严思惟六臂如尽说</p><p>又想眉间出白光徐徐广引遍世界</p><p>一切<a href=\"/remen/zhongsheng.html\" class=\"keylink\" target=\"_blank\">众生</a>所有殃悉皆顿谢无所有</p><p>或想此光入我身一切罪障皆灭尽</p><p>罪灭福生以加持复勤念诵便成就</p><p>增益福德品第六</p><p>我今略说福生法大慈悲故顺有情</p><p>菩萨分身遍一切随彼众生所乐心</p><p>又复安立诸珍藏种种法门各不同</p><p>百千万国所随者一一勤求皆悉成</p><p>或说相法或<a href=\"/remen/wuxiang.html\" class=\"keylink\" target=\"_blank\">无相</a>随顺众生性所趣</p><p>建立<a href=\"/remen/fofa.html\" class=\"keylink\" target=\"_blank\">佛法</a>护世界大圣力势不思议</p><p>奉现一法速超越于一法中复现三</p><p>三部各别有三种就中最初是攘灾</p><p>诸部攘灾略说已次当增益今说之</p><p>若求长寿及财宝复乐聪明闻持门</p><p>或求<a href=\"/remen/suming.html\" class=\"keylink\" target=\"_blank\">宿命</a>知前后或欣现世力如龙</p><p>若为自作增益福先须每吃三白食</p><p>若求长寿身无患作一火炉莲华形</p><p>深浅方圆皆一肘又取五净涂其中</p><p>复取苏密及檀木一咒一烧称己名</p><p>数至百八一千八乃至三千随前仪</p><p>若有先世极重业不过万遍悉皆除</p><p>除灭罪已增福智即得无病及命长</p><p>若为他故作此事但称彼名法则同</p><p>行者如法作存心每日晨朝取柳木</p><p>咒满八百便嚼之不久一月或三月</p><p>即能开心得聪明作护摩用小心咒</p><p>念诵根本大真言我此略说增益福</p><p>无福众生速加持莫论作此数种法</p><p>但愿长命大护身若能每日持千八</p><p>现世即得宿命通日夜殷勤恒修习</p><p>所求悉地无不成又若服药求色力</p><p>根本真言加持之念诵十万满足已</p><p>每须空服取服之三七五七复过七</p><p>力同九龙等无差若持延年甘露药</p><p>或得一劫过中劫若持药草求成就</p><p>过于诸部以得成牛酥雌黄雄黄等</p><p>须持一物置坛中白月一日或十五</p><p>初夜起首念诵之一期持诵勿间断</p><p>及现三相唯限之初现暖相成聪智</p><p>第二烟相隐其躯第三火现升空去</p><p>此得成就大仙人悉地牛酥应当服</p><p>雄黄等药用涂之我今说此增益讫</p><p>行者努力守护之</p><p>随心忆念品第七</p><p>我今复说随顺事人与非人及畜生</p><p>又取盐和大麦[麦*丐]所求随心作其形</p><p>男左女右从脚兴须用宾铁刀细截</p><p>每日三时各百八乃至千八自随心</p><p>若欲罗遮令忆念所造形持称彼名</p><p>护摩亦须念名号不过八百即随心</p><p>若摄诸龙作随顺先作一龙似蛇形</p><p>若欲祈雨须青色复若涝时应赤色</p><p>烧火须用乳汁木不过三日即成之</p><p>作法应须至诚意就中不得懈慢心</p><p>若摄诸天药叉等随类各各称本名</p><p>若有怨家令欢喜念诵亦得转彼心</p><p>或作护摩或持诵上中下品怨家别</p><p>上根<a href=\"/remen/fubao.html\" class=\"keylink\" target=\"_blank\">福报</a>三百遍中下无福再称之</p><p>随心念诵我略说智者应须谛思惟</p><p>一切部中总摄尽秘密最要莲华心</p><p>阿毗遮噜迦品第八</p><p>我今稽首彼大圣为现种种方便门</p><p>护佛法故现忿怒降伏破灭圣法人</p><p>此中火炉须三角用烧雌木兼湿薪</p><p>若作此法须黑月或用一日及月头</p><p>露体乐幽及忿怒大声持诵称彼名</p><p>恶酥恶油掷炉底不满千八自然成</p><p>降伏鬼神卒暴者应可复烧礼噜根</p><p>或烧苦楝或生木[麦*丐]和人血复作形</p><p>一截一咒百八遍不过三日即调柔</p><p>若复降伏灭法者加意供养大明王</p><p>用诸毒药烧炉中又取湿薪作护摩</p><p>于三日中八百遍令彼恶人即回心</p><p>复若不作护摩事持诵根本真言明</p><p>所欲降伏一切者句句皆须称彼名</p><p>其数复满八百遍彼即自来尊敬之</p><p>依法略说此调伏行者应须谛思惟</p><p>甚深秘密口诀法次第念诵都摄门</p><p>若能承侍此尊者不是一生种善根</p><p>曾经无量诸佛所修习<a href=\"/remen/puti.html\" class=\"keylink\" target=\"_blank\">菩提</a>究竟门</p><p>就中若值善知识一生即入不坏门</p><p>我若广说此<a href=\"/remen/gongde.html\" class=\"keylink\" target=\"_blank\">功德</a>无量亿劫叹无穷</p><p>今已略陈此少耳行者精心勤修之</p><p>都表如意轮<a href=\"/remen/yigui.html\" class=\"keylink\" target=\"_blank\">仪轨</a></p></div>"
}]