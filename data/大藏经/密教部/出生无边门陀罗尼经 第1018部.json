[{
    "title": "出生无边门陀罗尼经 第1018部",
    "author": "智严 译",
    "html": "<div class=\"B1_text\"><p>出生无边门陀罗尼经</p><p>终南山至相寺上座将军师智严重翻译</p><p>如是我闻。一时佛住毗舍离城大林精舍。与大<a href=\"/remen/biqiu.html\" class=\"keylink\" target=\"_blank\">比丘</a>众四十二亿百千人俱。菩萨摩诃萨八十亿人。是时<a href=\"/remen/shizun.html\" class=\"keylink\" target=\"_blank\">世尊</a>自念命行。却后三月当般<a href=\"/remen/niepan.html\" class=\"keylink\" target=\"_blank\">涅槃</a>。即告长老大目健连。汝当遍告此三千<a href=\"/remen/daqianshijie.html\" class=\"keylink\" target=\"_blank\">大千世界</a>。所有<a href=\"/remen/shamen.html\" class=\"keylink\" target=\"_blank\">沙门</a>求三乘者。皆来集此大林精舍。于是目连敬受<a href=\"/\" class=\"keylink\" target=\"_blank\">佛教</a>。以<a href=\"/remen/shentong.html\" class=\"keylink\" target=\"_blank\">神通</a>力一念之间。至须弥顶发大音声。令此三千大千世界。所有<a href=\"/remen/zhongsheng.html\" class=\"keylink\" target=\"_blank\">众生</a>咸悉闻知。而说颂言</p><p>一切诸世界<a href=\"/remen/fozi.html\" class=\"keylink\" target=\"_blank\">佛子</a>普当听</p><p>佛今雨法雨谁乐咸宜往</p><p>尔时目连说此颂已。有四十二亿百千比丘来诣精舍。时长老<a href=\"/remen/sheli.html\" class=\"keylink\" target=\"_blank\">舍利</a>弗作是念言。我今亦当以神通力。令诸聚落所有沙门皆集来此。作是念已即现神通。时有三十亿百千沙门来集精舍。稽首佛足却坐一面</p><p>尔时佛告文殊师利法王子菩萨。离一切忧菩萨。离诸境界菩萨。峰辩无尽菩萨。弃诸盖菩萨。不<a href=\"/remen/kongjian.html\" class=\"keylink\" target=\"_blank\">空见</a>菩萨。救恶趣菩萨。观<a href=\"/remen/zizai.html\" class=\"keylink\" target=\"_blank\">自在</a>菩萨。香象菩萨。慈氏菩萨。善男子汝往十方恒河沙等诸佛世界。其中所有一生补处菩萨。阿鞞跋致菩萨。得无生忍菩萨。普告令集大林精舍。时诸菩萨承佛圣旨。各随所诣彼诸世界。有八十亿百千一生补处菩萨。亿百千阿鞞跋致菩萨。三十亿无生法忍菩萨。六十亿净意<a href=\"/remen/jietuo.html\" class=\"keylink\" target=\"_blank\">解脱</a>菩萨。如是等菩萨摩诃萨皆来集会。复有初发菩萨之心。及应<a href=\"/remen/faqi.html\" class=\"keylink\" target=\"_blank\">法器</a>诸菩萨等不可称计。皆与同类承佛威神。各从本土乘空而来。为佛作礼退住一面</p><p>尔时舍利弗见诸菩萨。品类差别世界不同。然皆齐等乘空来集。心生疑念为以如来<a href=\"/remen/gongde.html\" class=\"keylink\" target=\"_blank\">功德</a>神力之所致耶。为复何缘而来至此。今当问佛。为令此会诸菩萨众。闻佛所说疑惑悉除。获如恒沙无碍之辩。于诸如来闻法<a href=\"/remen/shouchi.html\" class=\"keylink\" target=\"_blank\">受持</a>无疑无忘。乃至阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。复令速得菩萨四种清净无尽法门。何等为四。所谓众生清净。法门清净。辩说清净。赞佛土清净。复得四种妙好之法何等为四。所谓身相妙好口相妙好。意相妙好。方便妙好。复得悟入四陀罗尼门何等为四。所谓受持无尽陀罗尼门。通达深法陀罗尼门。善入众生诸根方便陀罗尼门。普能分别<a href=\"/remen/shane.html\" class=\"keylink\" target=\"_blank\">善恶</a>业报陀罗尼门。尔时舍利弗以是疑故。如其所念如其所思。白佛言世尊。云何菩萨动念觉观。云何菩萨清净<a href=\"/remen/zhihui.html\" class=\"keylink\" target=\"_blank\">智慧</a>无量决择。唯愿如来为我宣说。佛言善哉善哉舍利弗。汝今为欲利益安乐无量众生。哀愍人天令受快乐。今问如来如是之义。舍利弗汝欲为令初学菩萨悟解深法。疾得无量辩才方便。速成阿耨多罗三藐三菩提者。汝当谛听善思念之。吾今为汝分别解说。舍利弗言唯然世尊受教而听</p><p>尔时佛告舍利弗。若诸菩萨为求阿耨多罗三藐三菩提者。应当发广大心。无所染着无取无舍。受持诵念此陀罗尼。尔时世尊说陀罗尼曰</p><p>写陀(提耶反)体昙(一)阿拏么拏(二)阿溪么溪(三)娑蔓多目溪(四)娑低(低耶反)逻咩(五)扫咩(六)欲讫低(二合七)泥噜讫低(二合八)泥噜讫多(二合)钵鞞(九)翳[口*(黍-禾+利)]咩[口*(黍-禾+利)]醯[黍-禾+利](十)舸立箄(二合十一)舸立谤(二合)泥(十二)舸立跛(二合)拪(十三)娑[口*(黍-禾+利)](去)娑[利/(尔-小+(恭-共))](去)啰啝低(十四)醯啰醯黎(十五)醯礼黎(十六)醯逻醯礼黎(十七)战提(十八)遮啝低(十九)者黎遮啰拏(二十)遮啰遮啰拏(二十一)阿者[口*(黍-禾+利)](二十二)按低(二十三)按多低(二十四)舸啰拏(二十五)阿啰拏(二十六)阿散低(二十七)涅缦泥(二十八)涅靺哆泥(二十九)涅目讫低(二合三十)涅殿低(三十一)涅陀(提耶反)嚟(三十二)涅诃嚟(三十三)涅诃啰伏么黎(三十四)涅荷啰烧驮泥(三十五)烧跋泥(三十六)尸罗烧驮泥(三十七)钵吉低(二合)靺泥(三十八)钵吉低(二合)泥跋泥(三十九)婆(去)啝伏婆啝泥(四十)阿僧倪(四十一)娜咩(四十二)縒(娑可反)咩(四十三)微晡罗钵鞞(四十四)桑葛屣拏(四十五)侄嚟(四十六)侄侄嚟(四十七)摩诃侄侄嚟(四十八)泥般泥(四十九)婆(去)啝伏婆(去)啝泥(五十)婆啝泥(五十一)摩诃婆啝泥(五十二)讫吒泥(五十三)摩诃讫吒泥(五十四)耶赊啝低(五十五)者黎(五十六)阿者黎(五十七)摩者黎(五十八)娑摩者黎(五十九)侄茶散泥(六十)速思体(二合)低(六十一)阿僧伽鞞呵嚟(六十二)阿僧伽泥呵嚟(六十三)娑蔓多目溪(六十四)涅诃黎(六十五)涅诃啰欲讫低(二合六十六)涅诃啰伏么黎(六十七)涅诃啰烧驮泥(六十八)侄茶散泥(六十九)速思体(二合)低(七十)扫咩宋摩啝低(七十一)思荡(二合)咩(七十二)思汤(二合)摩啝低(七十三)思贪(二合)婆啝低(七十四)侄茶思傥(二合)咩(七十五)思汤(二合)摩钵卑低(七十六)摩诃钵鞞(七十七)娑蔓多钵鞞(七十八)鞞摩罗钵鞞(七十九)鞞摩罗啰湿咩(八十二合)娑蔓多目溪(八十一)萨婆怛[口*逻](二合)女揭低(八十二)閜(乌可反)那(去)扯陀(提耶反)钵啰(二合)低婆(去)泥(八十三)驮啰尼泥驮泥(八十四)驮罗尼目抗奴散泥(八十五)萨婆勃陀婆(去)瑟低(八十六)萨婆勃驮侄瑟耻(二合)低(八十七)泥驮那遨低嚟(二合八十八)莎诃(八十九)</p><p>佛告舍利弗。菩萨若修此陀罗尼者。不应分别有为无为。亦不取不着不增不减。不成不坏不合不散不生不灭。亦不念于过去未来现在诸法。亦不积集摄取诸法。但当思惟诸佛。非色非无色。非相非<a href=\"/remen/wuxiang.html\" class=\"keylink\" target=\"_blank\">无相</a>。菩萨不应同于二乘取佛色身。何以故声闻缘觉。取佛色身<a href=\"/remen/zhuangyan.html\" class=\"keylink\" target=\"_blank\">庄严</a>之相光明照曜。父母生育饮食长养血肉筋骨。四大合成<a href=\"/remen/wuchang.html\" class=\"keylink\" target=\"_blank\">无常</a>变坏。苦恼不净为佛色身。菩萨不尔何以故。如来之身无生相故。普为众生于一切法。以非明照集智资粮。显现法身<a href=\"/remen/xukong.html\" class=\"keylink\" target=\"_blank\">虚空</a>相无生相。如来法身以无生相而为色蕴。复以无生相甚深之义。是一切法体故。然诸菩萨不应非色取如来相。若以非色取如来相便同声闻。谓佛入于寂灭涅槃。色身断灭无复更生。菩萨不尔何以故。如来之身无尽相故。普为众生于一切法。以非明照显现色身。以法作相集福资粮。以如来色身无尽相故。是为无尽色蕴。是故诸法亦无尽相。若众生界度脱未尽如来常现无尽色身。或现<a href=\"/remen/foshen.html\" class=\"keylink\" target=\"_blank\">佛身</a>或菩萨身缘觉身声闻身。梵天身帝释身大自在身那罗延身。或复现于国王大臣长者商主良医之身。或现沙门<a href=\"/remen/poluomen.html\" class=\"keylink\" target=\"_blank\">婆罗门</a>比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷身。或现丈夫妇女童男童女。乃至现于禽兽之身。皆为度脱诸众生故。方便示现</p><p>复次菩萨不应同于声闻缘觉。执取如来三十二相。谓佛色身从父母生骨肉和合。菩萨不尔何以故。如来之身如虚空相。无生相故亦非明照。普为众生集智资粮。于一切法显现法身。此<a href=\"/remen/fofa.html\" class=\"keylink\" target=\"_blank\">佛法</a>身无所入相。无尽相故示现三十二相。以无生相甚深之义。是一切诸法体故。然诸菩萨不应同于声闻缘觉。取佛非相。谓佛入于寂灭涅槃。诸相皆灭无复更生。菩萨不尔何以故。如来之身无尽相故。普为众生于一切法。以非明照显现色身。以法作相集福资粮。以如来色身无尽相故。三十二相以无尽相故。一切诸法亦无尽相。若众生界度脱未尽。如来常以诸相严身光明显现。于其相中。复现奇特无量诸相。其相云何。所谓十方诸佛及刹。于其相中悉皆影现若有众生见闻此者。信解开悟长<a href=\"/remen/putixin.html\" class=\"keylink\" target=\"_blank\">菩提心</a>。由是菩萨不应以非相取于如来</p><p>复次菩萨不应同于声闻缘觉。执取如来八十种好。乃至灭相如上所说。若众生界度脱未尽。如来常以随好严身光明照曜。于其好中。复现奇特无尽诸相。其相云何。所谓我初<a href=\"/remen/faxin.html\" class=\"keylink\" target=\"_blank\">发心</a>。身为国王名曰光明。及以值遇然灯如来授我记别。乃至第三阿僧祇劫。于其中间所有苦行。一一皆于随好中现。若有众生见闻此者。信解开悟长菩提心。菩萨由此不应执取随好灭相。亦不念于家族眷属。及<a href=\"/remen/jiedinghui.html\" class=\"keylink\" target=\"_blank\">戒定慧</a>解脱解脱知见。不行不到亦无所得。不垢不净不智不愚。亦无<a href=\"/remen/shuofa.html\" class=\"keylink\" target=\"_blank\">说法</a><a href=\"/remen/wuwo.html\" class=\"keylink\" target=\"_blank\">无我</a>净无众生净。不自利不利他不生法不灭法。亦不清净身语意业。亦非过去未来现在。非自为非为他。舍利弗此菩萨。始从观察如来色身及蕴界处。如是成就。则为诸佛之所忆念入是法门。尔时菩萨用此法门净菩提性。能知如来无上真净菩提法身。是诸如来法身之体。非诸凡愚所行境界。亦非二乘初学菩萨之所能知。何以故此辈乐着色身体相及蕴处界乃至相好。而<a href=\"/remen/xiuxing.html\" class=\"keylink\" target=\"_blank\">修行</a>故。当知过去初学菩萨。以此法门净菩提性。皆为愍念诸众生故。修习色身蕴界等处。当知菩提如是法门成立。何以故以是色身随顺世法。众生因此<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/sanbao.html\" class=\"keylink\" target=\"_blank\">三宝</a>。修习菩萨<a href=\"/remen/liuboluomi.html\" class=\"keylink\" target=\"_blank\">六波罗蜜</a>行四摄事。于是菩萨以此法门。回作<a href=\"/remen/shijian.html\" class=\"keylink\" target=\"_blank\">世间</a>内外诸法。或蕴界处或三十二相八十随好。乃至或为父母眷属。戒定慧蕴解脱解脱知见蕴。凡诸药草花果<a href=\"/remen/ganlu.html\" class=\"keylink\" target=\"_blank\">甘露</a>百谷苗稼。利众生故方便安立。若菩萨从于初句。悟解菩提清净法身。复从后句安立色身。当知即为一切智人之所印可。何以故凡愚众生结集世业。贪着我所不了<a href=\"/remen/zhendi.html\" class=\"keylink\" target=\"_blank\">真谛</a>是故不称一切智心。二乘虽有胜义谛智。以非<a href=\"/remen/zhengjian.html\" class=\"keylink\" target=\"_blank\">正见</a>灭<a href=\"/remen/shengsi.html\" class=\"keylink\" target=\"_blank\">生死</a>种故。亦不称一切智心。诸佛如来具知胜义世俗二谛。智慧无尽<a href=\"/remen/xingyuan.html\" class=\"keylink\" target=\"_blank\">行愿</a>满足得大菩提。复入一切善根<a href=\"/remen/sanmei.html\" class=\"keylink\" target=\"_blank\">三昧</a>。是故称可一切智心。何以故凡愚众生声闻缘觉。及诸菩萨所获胜福。皆从诸佛功德所致。若如来成等正觉。莫不皆是出生无边门陀罗尼力。当知此经是一切善根所生之本。为一切法门积集之藏。种性无垢<a href=\"/remen/chaodu.html\" class=\"keylink\" target=\"_blank\">超度</a>魔军。舍利弗若诸菩萨。闻此出生无边门陀罗尼经者。于无上菩提皆不退转。何以故此经具显诸佛所行赞其功德。能为破坏一切众生。生死业行无染法式。尔时世尊而说颂言</p><p>汝等勿乐着一切诸法空</p><p>于诸佛菩提亦莫起分别</p><p>于菩提涅槃心不生疑惑</p><p>若能修此行速得陀罗尼</p><p>听此修多罗习智空无相</p><p>无生亦无灭当速证菩提</p><p>菩萨持是经深解无量法</p><p>得生诸佛刹亲近最胜尊</p><p>若得陀罗尼决定深义趣</p><p>不生退惧心受持无尽法</p><p>十方一切佛说法皆尽闻</p><p>闻已悉受持顶戴而奉行</p><p>若受持此经于文字名句</p><p>及所说妙义终无有疑忘</p><p>如日月光明所照无不遍</p><p>了知此法门通达无量义</p><p>诵持此经故即自能开解</p><p>一切最胜法陀罗尼妙门</p><p>假使一劫中一切诸众生</p><p>所有深疑惑皆问持经者</p><p>时持经菩萨咸皆为开演</p><p>疑网悉已除菩萨智无尽</p><p>爱乐此经故能速近菩提</p><p>如是真佛子护持秘密藏</p><p>持此陀罗尼众生咸敬念</p><p>诸佛共称扬名闻十方界</p><p>由持此经故临欲命终时</p><p>见八十亿佛申手俱携接</p><p>咸作如是言汝当往我刹</p><p>由诵持此经见受如斯福</p><p>若百千亿劫造罪当应受</p><p>诵此陀罗尼一月皆清净</p><p>菩萨亿劫中勤习诸功德</p><p>一月诵此经其福超于彼</p><p>善念慧<a href=\"/remen/jingjin.html\" class=\"keylink\" target=\"_blank\">精进</a>三昧陀罗尼</p><p>经故常现前乃至如来地</p><p><a href=\"/remen/sanjie.html\" class=\"keylink\" target=\"_blank\">三界</a>诸众生一时尽为魔</p><p>诵持此经故悉无能障碍</p><p>此经中解释一切诸法门</p><p>而说一切智因是成正觉</p><p>我因闻是经然灯授我记</p><p>记言汝<a href=\"/remen/chengfo.html\" class=\"keylink\" target=\"_blank\">成佛</a>解脱诸众生</p><p>彼时见诸佛其数如恒沙</p><p>闻诸佛说法皆悉能解了</p><p>若欲得受持诸佛所说法</p><p>勤修学此经速成如是力</p><p>殊胜庄严刹大会诸圣众</p><p>光相及妙族皆从此经得</p><p>若人经七日谛思惟是经</p><p>八十亿诸佛为说如斯法</p><p>邪思慎莫思不应思勿思</p><p>以智当正思速得此经典</p><p>勤修此法门勿惧菩提远</p><p>如人至宝洲随意采众宝</p><p>若持陀罗尼莫言无善报</p><p>具足人天乐近佛位非难</p><p>若愿速成佛应持是经典</p><p>毕竟定当得无上大菩提</p><p>佛告舍利弗。若菩萨成就四法必定当得此陀罗尼何等为四。一者不乐爱欲。二者不生嫉妒。三者于诸众生能舍一切无有恚恼。四者昼夜欢悦深乐求法。舍利弗菩萨成就如是四法得此陀罗尼。尔时世尊而说颂言</p><p>爱欲深炽盛能为<a href=\"/remen/diyu.html\" class=\"keylink\" target=\"_blank\">地狱</a>因</p><p>魔王此障道应当速远离</p><p><a href=\"/remen/xiedai.html\" class=\"keylink\" target=\"_blank\">懈怠</a>造诸<a href=\"/foxue/changshi/153417.html\" class=\"keylink\" target=\"_blank\">罪恶</a>业堕泥犁</p><p>展转在其中多劫无休息</p><p>不应生嫉妒断利及名闻</p><p>慈眼视贫穷故获如是位</p><p>一切兴诤讼贪爱心悭吝</p><p>若能悉断除当得如斯法</p><p>昼夜勤求法于众生无恚</p><p>复专乐是经速能获此经</p><p>复次舍利弗。若菩萨成就四法得此陀罗尼何等为四。一者住寂阿兰若行。二者悟入甚深法忍。三者不乐名闻利养。四者能舍所爱之物乃至身命。菩萨成就如是四法得此陀罗尼。尔时世尊而说颂言</p><p>常习阿兰若诸佛所称赞</p><p>勤行深法忍当如救头然</p><p>悟入深法义无毁呰他人</p><p>不应恋着家名闻利养处</p><p>勿于诸财宝而生贪爱心</p><p>乐少欲知足如鸟无储积</p><p>既已得人身常应修善行</p><p><a href=\"/remen/chujia.html\" class=\"keylink\" target=\"_blank\">出家</a>弃苦本善哉得佛法</p><p>憍慢等<a href=\"/remen/fannao.html\" class=\"keylink\" target=\"_blank\">烦恼</a>皆令得清净</p><p>应当勤恭敬尊重佛法僧</p><p>贪利失念智亦丧信施行</p><p>如是之人等去菩提甚远</p><p>是故应弃捐名誉及利养</p><p>修持清净戒正见慈悲行</p><p>复次舍利弗。若菩萨成就四法得此陀罗尼。何等为四。所谓入于八字之义。云何八字。一者跛字。是第一义。一切诸法无我入义。二者攞字。入于如来无生法身。以非明照集智资粮无所入相。以无生相而为色身。以无尽相而为色蕴入义。三者么字。智慧愚痴法作同类入义。四者舸字。分别业报亦无业报入义。五者阇字。悟生老病死不生不灭入义。六者驮字。悟陀罗尼法体空无相无愿寂如涅槃开解入义。七者赊(赊我反)字。奢摩他住寂定相。鞞钵舍那正见诸<a href=\"/remen/faxiang.html\" class=\"keylink\" target=\"_blank\">法相</a>。如何而得住于寂定。宜当精勤昼夜无间。观佛形像不应取相。当念鞞钵舍那以慧正见。若<a href=\"/remen/xingzhe.html\" class=\"keylink\" target=\"_blank\">行者</a>见佛而现将为真佛。应作是念此所见佛从何方来。东西南北四维上下方所来耶。若将此佛是人所造。应作是念。此佛为是泥木作耶。为复金铜所作。如是观已知所见佛。但由我于精舍之中。观佛形像昼夜忆念。是故此佛常现目前。由是当知我常见闻一切诸法。将为实者皆从自心忆念而起。即是菩萨第一温习不住定也。若菩萨于初分中。所作观心微得明已。应即摄念起于加行。乃至能知一切世间所有诸法。皆悉不离自心而起。此是菩萨第二德相不住定也。菩萨复当如是观察。今此念体为谁是耶。应知但是依他起心。遍计所执之所依住。当知此心无一所有如毛端许。此是菩萨第三忍不住定也。从此复即起自在定。起此定已。即是菩萨第四世谛无上法不住定也世谛法中菩提之心为无有上。此即依他起性之心。周遍入于圆成实性。此圆成性是性净真如。而此真如是义谛心。何以故以胜义谛有二相故。云何二相。谓以无生相故。如来法身清净相续体故。复以无尽相故。示现如来色身相好相续体故。此菩萨明如来法身清净体已。复明色身相好显现体已。菩萨即知法界解脱法门。见未曾见心生<a href=\"/remen/huanxi.html\" class=\"keylink\" target=\"_blank\">欢喜</a>。此是菩萨得第一欢喜地位</p><p>云何真如是胜义谛。此圆成实性亦通义谛。贪欲恚痴于胜义中。本来空寂无所断除。清净法身于胜义中。本来常在无可增益。由以正见无所得心。集智资粮。息诸恶法。是故诸佛法身显现。由以正见作诸善法。是故诸佛色身显现。云何依他起性亦胜义谛。由性自无因习起性故。离执有。然存事物故。离执无</p><p>复次云何遍计所执。<a href=\"/remen/zixing.html\" class=\"keylink\" target=\"_blank\">自性</a><a href=\"/remen/wuyun.html\" class=\"keylink\" target=\"_blank\">五蕴</a>十二处十八界。亦是住于胜义谛门。当知所见蕴等种类。但是凡愚宿习<a href=\"/remen/yinyuan1.html\" class=\"keylink\" target=\"_blank\">因缘</a>。忆念攀缘而实非有。是故菩萨解蕴界处。一切法中法身显现。菩萨既解彼蕴界处。但是凡愚自心所见。然即用此摄诸众生修菩萨行。是故菩萨见蕴界处。一切体相资粮显现色身相好</p><p>云何观佛形像亦住胜义谛门。当作是念我今所见佛之形像。非佛所有种类之相。此但是我现在观察像因缘故。见佛形像得入定中。类知一切诸法亦复如是。以是义故见佛形像。不应总无。当知赊字与一切法。无无有差别皆同法门入义。八者叉字。诸法皆空不生不灭。何以故悟解诸法本来空寂自性涅槃入义。是八字义如是受持。随何方所有是经卷者。应当尊重恭敬供养。半月半月读诵演说。若见诵习此经典者。称扬劝进。舍利弗若有菩萨修此四法。得是陀罗尼。尔时世尊而说颂言</p><p>八字常忆念书持是经典</p><p>半月半月说勤化诸众生</p><p>由斯近佛位智慧甚弥广</p><p>当于十方刹亲睹诸如来</p><p>即于诸佛所<a href=\"/remen/xuefo.html\" class=\"keylink\" target=\"_blank\">学佛</a>所行法</p><p>坚固护持教诸恶悉断除</p><p>复次舍利弗。若有菩萨修学如是陀罗尼者。当得四种善根法利。何等为四。一者十方诸佛摄护是人。二者究竟无有诸魔娆乱。三者诸恶<a href=\"/remen/yezhang.html\" class=\"keylink\" target=\"_blank\">业障</a>速得清净。四者疾获微妙无断辩才。舍利弗若有菩萨。受持如是陀罗尼故得此法利。尔时世尊而说颂言</p><p>受持是经故十方佛护念</p><p>一切诸魔军无能为娆恼</p><p>重苦诸业障速尽无有余</p><p>于此陀罗尼当疾能开解</p><p>闻赞持此经读诵及书写</p><p>如说而修行速证菩提果</p><p>佛告舍利弗。乃往古世无量无边阿僧祇劫。是时有佛。号曰宝胜威宿劫王如来应供正遍知明行足善逝世间解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。出现于世。舍利弗宝胜威宿劫王如来临涅槃时。有转轮圣王名曰星持。七宝具足王四天下。其王有子名不思议功德最胜。时此王子年始十六。于宝胜劫王佛所。最初得闻此陀罗尼精勤修习。其后经于七万岁中。舍身命财及以王位。复于七万岁中独处闲静。结加趺坐胁不着地。于九十九亿百千那由他诸如来所。闻说是经悉皆受持。是时王子即便出家。经九千岁以此无边门陀罗尼。广为众生开演其义。而王子比丘于后生中。<a href=\"/remen/jiaohua.html\" class=\"keylink\" target=\"_blank\">教化</a>八十亿那由他百千众生。皆悉安住阿耨多罗三藐三菩提道。或有证于不退转地。时彼众中有一长者名为月幢。闻说此无边门陀罗尼已。<a href=\"/remen/suixi.html\" class=\"keylink\" target=\"_blank\">随喜</a>善根功德力故。得值九亿诸佛世尊恭敬供养。得此最上陀罗尼法。于诸言论最为殊胜。又获第一无断辩才。于三劫中供养诸佛。过三劫已得成无上正等菩提。号曰然灯。舍利弗彼时不思议功德最胜王子比丘者。今无量寿佛是也。舍利弗我与贤劫诸菩萨等。行<a href=\"/remen/pusadao.html\" class=\"keylink\" target=\"_blank\">菩萨道</a>时。悉皆得闻此陀罗尼深心随喜。由此随喜善根因缘。超越世间四十百千劫生死<a href=\"/remen/liuzhuan.html\" class=\"keylink\" target=\"_blank\">流转</a>。又于九亿诸如来所供养恭敬。然后得成阿耨多罗三藐三菩提舍利弗若欲速得大菩提者。宜应受持此陀罗尼。若复不能受持之者。但生随喜。所以者何。由此善根必定当得不退转地。乃至阿耨多罗三藐三菩提。何况受持读诵书写。广为他人分别演说。其所获福不可思议不可称量。一切众生无能测度。尔时世尊而说颂曰</p><p>若有闻此经书写生随喜</p><p>读诵及受持广为他人说</p><p>其所获功德众生莫能测</p><p>于<a href=\"/remen/wuliangjie.html\" class=\"keylink\" target=\"_blank\">无量劫</a>中受福无穷尽</p><p>菩萨所生处常得见诸佛</p><p>获不思议信善解深经义</p><p>于经有疑滞便能自开悟</p><p>从是疾当成无上菩提果</p><p>总持神通定此等皆无尽</p><p>了达深法忍常近诸如来</p><p>我念过去世闻说如是经</p><p>奉觐恒沙佛逮成无上道</p><p>彼月幢长者得<a href=\"/remen/fohao.html\" class=\"keylink\" target=\"_blank\">佛号</a>然灯</p><p>功德胜比丘成无量寿佛</p><p>我与贤劫中无量诸菩萨</p><p>俱得闻此经深心共随喜</p><p>以随喜功德销灭诸尘垢</p><p>罪障殄无余速成无上觉</p><p>若乐近菩提降魔及严相</p><p>勤修此总持所欲非难获</p><p>若以恒沙刹满中珍宝施</p><p>菩萨持是经其福逾于彼</p><p>佛告舍利弗。若菩萨专心念此陀罗尼者。有八药叉常当拥护。何等为八。一名戍[口*(黍-禾+利)]。二名侄茶。三名钵部羝。四名那罗延跋。五名遮唎怛。六名突达产。七名俱末。八名苏博呼。此八药叉住在雪山。护念是人资助道业。为除衰患益其精气。持是经者应当沐浴着净衣服。经行诵习此陀罗尼。于诸众生其心平等。观察经义<a href=\"/remen/rufa.html\" class=\"keylink\" target=\"_blank\">如法</a>供养。复有八菩萨在欲界天。亦常拥护持是经者。何等为八。一名噜遮。二名鞞唠战。三名般娘钵鞞。四名窣耶揭鞞。五名萨低。六名阿鞞钵耶钵本。七名诺叉怛啰阇。八名遮唎怛磨。是八菩萨亦当营卫。资助道业令得此法。持是陀罗尼者。应当尊重信受奉行。慈愍众生舍其过恶。虽受少恩心常念报。于甚深法专求开解。以善方便恒利众生。于来乞者惠施无吝。如来说是法时。有三十二恒河沙等菩萨得此陀罗尼。于无上菩提皆不退转。复有六十频拔啰菩萨得无生忍。复有三万二千天人皆发阿耨多罗三藐三菩提心</p><p>尔时此三千大千世界。六种震动诸天雨花。百千乐器不鼓自鸣。时长老舍利弗白佛言。世尊此经何名云何奉持。佛告舍利弗。此经名为出生无边门陀罗尼。亦名能达菩提陀罗尼。亦名得一切智降伏众魔陀罗尼。如是受持。尔时世尊说此经已。长老舍利弗及余刹土诸来菩萨。天龙八部人非人等。闻佛所说欢喜奉行</p><p>出生无边门陀罗尼经</p></div>"
}]