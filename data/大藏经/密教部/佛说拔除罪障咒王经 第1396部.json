[{
    "title": "佛说拔除罪障咒王经 第1396部",
    "author": "义净法师 译",
    "html": "<div class=\"B1_text\"><p>佛说拔除罪障咒王经</p><p>唐<a href=\"/remen/sanzang.html\" class=\"keylink\" target=\"_blank\">三藏</a>法师义净奉制译</p><p>如是我闻。一时薄伽梵。在净居天上。为诸大众说微妙法。是时曼殊室利菩萨摩诃萨于大众中。即从座起偏露右肩。右膝着地合掌向佛。瞻仰尊容目未曾舍。白佛言<a href=\"/remen/shizun.html\" class=\"keylink\" target=\"_blank\">世尊</a>。此大法门甚深微妙实为希有。然于当来五浊世时。恶业<a href=\"/remen/zhongsheng.html\" class=\"keylink\" target=\"_blank\">众生</a>具贪恚痴。欺诳不信乐行非法。不修戒品专行谄伪。彼于咒法所有威力<a href=\"/remen/shentong.html\" class=\"keylink\" target=\"_blank\">神通</a>变现。于诸国土随其方处。求者获益<a href=\"/remen/gongde.html\" class=\"keylink\" target=\"_blank\">功德</a>成就。念诵<a href=\"/remen/yigui.html\" class=\"keylink\" target=\"_blank\">仪轨</a>祭祠法式。皆不信受亦不依行。谓非佛说而为谤毁恶障缠心。即便命过堕大<a href=\"/remen/diyu.html\" class=\"keylink\" target=\"_blank\">地狱</a>。受极苦恼无有出期。世尊此等众生既遭大苦云何救护。唯愿慈悲拔济令出。尔时释迦牟尼如来。即便舒手摩曼殊室利法王子顶。告言善哉曼殊室利。为欲利益一切有情。能问如来如是义利。汝当谛听极善作意。我今为汝说此咒法。安乐人天利益一切。于诸咒法最为殊胜。秘密甚深顺<a href=\"/remen/puti.html\" class=\"keylink\" target=\"_blank\">菩提</a>道依真法界获大功德。于<a href=\"/remen/linzhong.html\" class=\"keylink\" target=\"_blank\">临终</a>时必能忆此大力咒王。<a href=\"/remen/zhengnian.html\" class=\"keylink\" target=\"_blank\">正念</a>现前当生善处。即说咒曰</p><p>南么萨婆怛他揭羝骠阿罗喝骠唵拘摩啰乎嚧比那毗输和三婆婆阿揭车阿揭车洛呼洛呼勃缆勃揽唅唅氏那市(市一反)曼殊室利也苏室哩也多赖也漫(引声)萨婆毒溪骠癹癹苫么也苫么也阿弭都嗢婆菩嗢婆婆波跛谜那势也莎诃</p><p>曼殊室利。此即是汝最胜根本咒藏心王神咒。能除一切苦恼厄难。诸恶罪障悉皆销灭。长寿无疾富乐无穷。言词聪辩众人爱敬。亦能通利一切咒王。时释迦牟尼如来说是语时。诸佛刹土及此大地山河江海。尽有情界六种震动。一切恶趣饿鬼傍生。琰魔王界地狱有情。苦恼停息皆得安乐。佛复告曼殊室利。若天若人若男若女。在家<a href=\"/remen/chujia.html\" class=\"keylink\" target=\"_blank\">出家</a>诸有情类。若能至心<a href=\"/remen/shouchi.html\" class=\"keylink\" target=\"_blank\">受持</a>此咒王者。不被恶人之所欺谤魔不得便。怨不能害毒不能伤。一切障碍毗那夜迦皆自退散。其受持者应起此心。诸佛世尊难思议法。唯佛与佛乃能证知。我今岂敢辄生诽谤</p><p>尔时世尊说此法已。彼诸大众并净居天。及余诸天无量百千俱胝。天龙药叉健达婆阿苏罗等。禁咒成就诸大仙人。及曼殊室利法王子。观<a href=\"/remen/zizai.html\" class=\"keylink\" target=\"_blank\">自在</a>菩萨慈氏菩萨。大势至菩萨执金刚菩萨。如是等诸大菩萨。及阿僧祇世界诸佛刹土。一切如来并诸菩萨当共证知。此大咒王是不思议法。是大神咒是大明咒。是无上咒是无等等咒。能除罪苦障真实不虚。尔时诸天大众闻说咒王。皆大<a href=\"/remen/huanxi.html\" class=\"keylink\" target=\"_blank\">欢喜</a>顶戴奉持</p><p>佛说拔除罪障咒王经</p></div>"
}]