[{
    "title": "佛说救面然饿鬼陀罗尼神咒经 第1314部",
    "author": "实叉难陀 译",
    "html": "<div class=\"B1_text\"><p>佛说救面然饿鬼陀罗尼神咒经</p><p>唐于阗<a href=\"/remen/sanzang.html\" class=\"keylink\" target=\"_blank\">三藏</a>实叉难陀译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。在迦毗罗城尼俱律那僧伽蓝所。与诸<a href=\"/remen/biqiu.html\" class=\"keylink\" target=\"_blank\">比丘</a>并诸菩萨无数<a href=\"/remen/zhongsheng.html\" class=\"keylink\" target=\"_blank\">众生</a>。周匝围绕而为<a href=\"/remen/shuofa.html\" class=\"keylink\" target=\"_blank\">说法</a></p><p>尔时阿难独居净处一心计念。即于其夜三更之后。见一饿鬼名曰面然。住阿难前白阿难言。却后三日汝命将尽。即便生此饿鬼之中。是时阿难闻此语已。心生惶怖问饿鬼言。我此灾祸作何方计得免斯苦。尔时饿鬼报阿难言。汝于晨朝。若能<a href=\"/remen/bushi.html\" class=\"keylink\" target=\"_blank\">布施</a>百千那由他恒河沙数饿鬼并百千<a href=\"/remen/poluomen.html\" class=\"keylink\" target=\"_blank\">婆罗门</a>及仙人等。以摩伽陀国斗。各施一斗饮食。并及为我<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/sanbao.html\" class=\"keylink\" target=\"_blank\">三宝</a>。汝得增寿。令我离于饿鬼之苦得生天上。阿难见此面然饿鬼。身形羸瘦。枯燋极丑面上火然。其咽如针头发。蓬乱。毛爪长利身如负重。又闻如是不顺之语。甚大惊怖身毛皆竖。即从座起疾至佛所。五体投地顶<a href=\"/remen/lifo.html\" class=\"keylink\" target=\"_blank\">礼佛</a>足。身心战栗而白佛言。救我世尊。救我善逝。过此三日命将终尽。昨夜见一面然饿鬼。而语我言汝于三日。必当命尽生饿鬼中。我即问言以何方计得免斯苦。饿鬼答言汝若施于百千那由他恒河沙数饿鬼。及百千婆罗门并诸仙等饮食。汝得增寿。世尊我今云何得免此苦</p><p>尔时世尊告阿难言。汝今勿怖有异方便。令汝得施如是饿鬼诸婆罗门及仙等食。勿生忧恼</p><p>佛告阿难。有陀罗尼名曰一切德光无量威力。若有诵此陀罗尼者。即成已施俱胝那由他百千恒河沙数饿鬼。及六十八俱胝那由他百千婆罗门并诸仙等前。各有摩伽陀斗四斛九斗饮食。佛告阿难。我于前世曾为婆罗门时。于<a href=\"/remen/gsyps.html\" class=\"keylink\" target=\"_blank\">观世音菩萨</a>及<a href=\"/remen/shijian.html\" class=\"keylink\" target=\"_blank\">世间</a><a href=\"/remen/zizai.html\" class=\"keylink\" target=\"_blank\">自在</a>德力如来所。受此陀罗尼。我当以此陀罗尼力便得具足施于无量无数饿鬼及婆罗门并仙等食以我施诸饿鬼食故。舍离此身得生天上。阿难汝今<a href=\"/remen/shouchi.html\" class=\"keylink\" target=\"_blank\">受持</a>此陀罗尼当自护身。即说咒曰</p><p>那么萨缚(无可反下同)怛他揭多(去声呼之)缚路枳帝(一)三(上声下同)跋(鞞楬反下同)啰三跋啰(二)虎吽(二合三)</p><p>佛言阿难。若欲作此施食法者。先取饮食安置净盘器中。诵此陀罗尼咒咒食七遍。于门内立展臂户外。置槃净地弹指七下。作此施已于其四方。有百千俱胝那由他恒河沙数饿鬼。于一一饿鬼前。各有摩伽陀斗四斛九斗饮食。如是鬼等遍皆饱满。是诸饿鬼吃此食已。悉舍虚身尽得生天。复言阿难若比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。若能常诵此陀罗尼并奉饮食。即为具足无量<a href=\"/remen/gongde.html\" class=\"keylink\" target=\"_blank\">功德</a>命得延长。即成供养百千俱胝如来功德。颜色鲜洁威德强记。一切非人步多鬼等。夜叉罗刹并诸饿鬼。皆畏是人心不忍见。是人即为成就具足大力勤进</p><p>复言阿难若欲施婆罗门及仙食者。当取饮食满置钵中。诵此陀罗尼咒咒食七遍。泻流水中。具足奉献无量俱胝百千恒河沙数婆罗门及诸仙等。如天饮食。其婆罗门并仙人等。吃此食已诸根具足<a href=\"/remen/yuanman.html\" class=\"keylink\" target=\"_blank\">圆满</a>吉祥。各发其愿赞叹施人。其施食人心得清净。而便疾证梵天威德。常修净行具足成就。供养百千俱胝恒河沙数如来功德。于诸怨敌而常得胜。若比丘比丘尼优婆塞优婆夷。若欲供养一切三宝。应当具办香华饮食诵此陀罗尼咒。咒所施食及香华等二十一遍供养三宝。此善男子善女人等。具足成就诸天妙供及无上供。尊重赞叹一切如来。刹土三宝诸佛忆念。称扬赞叹诸天拥护。佛言汝去。阿难当自护身。并及广为诸众生说。令诸众生成就具足无量功德。所生之世常值百千俱胝诸佛</p><p>佛说救面然饿鬼陀罗尼神咒经</p></div>"
}]