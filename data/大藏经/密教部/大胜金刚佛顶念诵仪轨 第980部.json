[{
    "title": "大胜金刚佛顶念诵仪轨 第980部",
    "author": "金刚智 译",
    "html": "<div class=\"B1_text\"><p>大胜金刚佛顶念诵<a href=\"/remen/yigui.html\" class=\"keylink\" target=\"_blank\">仪轨</a></p><p>南<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>金刚智奉诏译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>为末世一切<a href=\"/remen/zhongsheng.html\" class=\"keylink\" target=\"_blank\">众生</a>故。现五种光明。从顶上放火光。照<a href=\"/remen/sanjie.html\" class=\"keylink\" target=\"_blank\">三界</a>所有恶魔鬼神等不信<a href=\"/\" class=\"keylink\" target=\"_blank\">佛教</a>者。同时悉焚烧。金刚手菩萨见是相已。白世尊言。如来智火被烧所有天魔鬼神于众生生害者。悉恐怖不得安乐。欲说何法。唯愿如来演说。尔时大毗卢遮那佛告金刚手菩萨言。有明王名大胜佛顶心咒。诵一遍所求满足。十方诸佛中最胜明王。若有金刚子。诵满五万遍。一切诸佛大菩萨天龙天女众。昼夜共守护令成所愿。尔时如来说明曰</p><p>唵么贺缚日罗(二合)瑟抳(二合)洒吽(引)怛路(二合)濑利(二合)恶(入)吽(引)</p><p>二手内缚忍愿屈如顶。是名根本大印。若有末法转时。有诸众生常结此印持念<a href=\"/remen/zhenyan.html\" class=\"keylink\" target=\"_blank\">真言</a>者。一切兵力不能相害。水火不焚漂。不便一切恶魔恶鬼。金刚胎藏圣众坐卧咸来增拥护</p><p>复次说画像法。于黑月房宿取清净绢素。画大胜明王。戴五佛冠。出现十二臂。住智拳印。执五[月*古]青莲花宝珠羯磨钩索锁铃利剑轮等印。安住千叶白莲华。身色如白光。遍身成火光。四角画四明王。东南角画不动金刚。西南角马头金刚。西北角六足金刚。东北角药叉金刚。画此四忿怒王。各执器扙。现极猛利势。次画八方天王。各[恋-心+十]眷属恭敬围绕。若有真言<a href=\"/remen/xingzhe.html\" class=\"keylink\" target=\"_blank\">行者</a>欲<a href=\"/remen/gongyang.html\" class=\"keylink\" target=\"_blank\">供养</a>者。于净室及山林静静处。<a href=\"/remen/shaoxiang.html\" class=\"keylink\" target=\"_blank\">烧香</a>散时花。念诵真言五十万遍。我及八佛顶无量天菩萨金刚天等。现身常随意奉仕。若有众生每日诵持此真言。于现在生之中。胜一切<a href=\"/remen/tianren.html\" class=\"keylink\" target=\"_blank\">天人</a>。当未世中。身如遍照尊。持此印真言者。能成就十亿种所愿。复若有行者。作种种降魔及一切阿尾舍法者。我作十千金刚童子。则随意持诵者<a href=\"/remen/changzhu.html\" class=\"keylink\" target=\"_blank\">常住</a>。若悲心莫他相憎。观吽字心上。行住坐卧住本尊三摩地。成就一切愿。有情见者。悉<a href=\"/remen/huanxi.html\" class=\"keylink\" target=\"_blank\">欢喜</a>爱念。此人如遍照尊。无量诸佛常来覆护不舍。真言行者不起贪嗔痴等<a href=\"/remen/fannao.html\" class=\"keylink\" target=\"_blank\">烦恼</a>。深归命<a href=\"/remen/sanbao.html\" class=\"keylink\" target=\"_blank\">三宝</a>。以善根<a href=\"/remen/huixiang.html\" class=\"keylink\" target=\"_blank\">回向</a><a href=\"/remen/liudao.html\" class=\"keylink\" target=\"_blank\">六道</a>者。必速证无上<a href=\"/remen/puti.html\" class=\"keylink\" target=\"_blank\">菩提</a>。行者诸秽处用乌瑟抠摩金刚咒印加持五处。以右手四指作拳。直竖弹指。密言曰</p><p>唵俱路(二合)驮曩吽弱</p><p>大胜金刚佛顶念诵仪轨</p><p>一校了</p><p>康元二年二月二十九日</p><p>于觉洞院书写之了</p><p>金刚<a href=\"/remen/fozi.html\" class=\"keylink\" target=\"_blank\">佛子</a>亲尊(二十二)</p></div>"
}]