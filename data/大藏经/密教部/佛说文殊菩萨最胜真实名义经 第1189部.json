[{
    "title": "佛说文殊菩萨最胜真实名义经 第1189部",
    "author": "沙啰巴 译",
    "html": "<div class=\"B1_text\"><p>佛说文殊菩萨最胜真实名义经</p><p>光禄大夫大司徒<a href=\"/remen/sanzang.html\" class=\"keylink\" target=\"_blank\">三藏</a>法师沙啰巴奉诏译</p><p>南无文殊菩萨</p><p>吉祥持金刚能调难调伏</p><p>勇猛胜<a href=\"/remen/sanjie.html\" class=\"keylink\" target=\"_blank\">三界</a><a href=\"/remen/zizai.html\" class=\"keylink\" target=\"_blank\">自在</a>秘密主</p><p>目若青莲叶面满如莲华</p><p>执持金刚杵以手掷复掷</p><p>化现颦眉等无边执金刚</p><p>亦有降恶魔威猛大怖畏</p><p>放大杵焰光抛掷金刚杵</p><p>大悲大<a href=\"/remen/zhihui.html\" class=\"keylink\" target=\"_blank\">智慧</a>方便利群生</p><p>或踊跃<a href=\"/remen/huanxi.html\" class=\"keylink\" target=\"_blank\">欢喜</a>或现忿怒相</p><p>皆遵诸<a href=\"/\" class=\"keylink\" target=\"_blank\">佛教</a>躬诣<a href=\"/remen/shizun.html\" class=\"keylink\" target=\"_blank\">世尊</a>所</p><p><a href=\"/remen/dl.html\" class=\"keylink\" target=\"_blank\">顶礼</a>婆伽梵如来正等觉</p><p>合掌心恭敬蹲踞而白言</p><p>遍主愿慈愍<a href=\"/remen/154932.html\" class=\"keylink\" target=\"_blank\">饶益</a>我等故</p><p>当以幻化网令我证<a href=\"/remen/puti.html\" class=\"keylink\" target=\"_blank\">菩提</a></p><p>无智诸愚痴<a href=\"/remen/fannao.html\" class=\"keylink\" target=\"_blank\">烦恼</a>困苦溺</p><p>亦为如是等克证无上果</p><p>究竟正等觉世尊调御师</p><p>了达三摩耶诸根性欲等</p><p>智身婆伽梵大顶言词主</p><p>大智所出生文殊智慧埵</p><p>宣扬最胜名深广寂静义</p><p>大法无等伦初中护皆善</p><p>过去佛已说未来佛当说</p><p>现在佛今说三世皆如是</p><p>大教幻化网持密金刚手</p><p>无量众欢喜惟愿宣妙音</p><p>佛说秘密语我等能<a href=\"/remen/shouchi.html\" class=\"keylink\" target=\"_blank\">受持</a></p><p>决定心坚固至成等正觉</p><p>为灭诸烦恼断除愚智故</p><p>随顺差别机愿说最胜法</p><p>密主金刚手仰白世尊已</p><p>至成而合掌恭敬住面前</p><p>尔时释迦佛最上两足尊</p><p>而于面门中大舒广长舌</p><p>遍满三界中降伏四魔众</p><p>为除恶趣故唯然示微笑</p><p>复出美<a href=\"/remen/fanyin.html\" class=\"keylink\" target=\"_blank\">梵音</a>遍闻于三界</p><p>称赞秘密主大力金刚手</p><p>汝以大悲心广为利群生</p><p>殷勤劝请说文殊智义名</p><p>净除诸罪垢最上大义利</p><p>赞言金刚手善哉大善哉</p><p>为汝秘密主我今当善说</p><p>一心应谛听唯然婆伽梵</p><p>尔时释迦佛开示秘密法</p><p>持密明咒种观照三部种</p><p>世出<a href=\"/remen/shijian.html\" class=\"keylink\" target=\"_blank\">世间</a>种遍照世大种</p><p>大印最上种乌瑟尼沙种</p><p>已上序分计二十四颂</p><p>伽陀言词主六种密咒王</p><p>不二相应生宣说无生法</p><p>阿阿(引一)壹医(引二)嗢污(引三)伊爱(引四)乌奥(引五)暗恶(紧呼六)悉提(二合)埵[口*纥]哩(二合)帝(一句)惹(引)拏穆哩(二合)帝啰舍普(紧呼)驮(二句)母驮囊(三句)怛啰(二合紧呼)陀股啰(二合)帝囊(四句)唵嚩日啰(二合)帝刹拏(二合)睹(紧呼)珂砌(引)怛(一句)钵啰(二合)惹(引)拏穆哩(二合)陀夷(二句)惹(引)拏伽(引)耶(三句)缚(引)吉(引)输嚩(二合)啰(四句)</p><p>阿啰跛左曩野帝那谟(紧呼)</p><p>已上幻化网究竟计三颂</p><p>如是婆伽梵菩提阿字生</p><p>阿字为最胜大义微妙字</p><p>大生无生义远离于言相</p><p>音声殊胜因能显诸言相</p><p>大贪大<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/zhongsheng.html\" class=\"keylink\" target=\"_blank\">众生</a>皆欢喜</p><p>大嗔大供养诸烦恼大怨</p><p>大痴大供养痴心除愚痴</p><p>大忿大供养大忿大怨害</p><p>大欲大供养能除诸爱欲</p><p>大欲及大乐大喜及大染</p><p>大色及大身大相及大儿</p><p>大名大广博广大曼茶啰</p><p>持大智慧剑胜大烦恼钩</p><p>大名大美誉大光大明照</p><p>善智持大幻大幻成义相</p><p>大幻最妙乐大幻施幻化</p><p>大施最上尊尸罗持为最</p><p>大忍辱坚固大<a href=\"/remen/jingjin.html\" class=\"keylink\" target=\"_blank\">精进</a>勇猛</p><p>大禅住正受大<a href=\"/remen/banruo.html\" class=\"keylink\" target=\"_blank\">般若</a>持身</p><p>大力大方便大愿大智海</p><p>大慈性无量大悲身殊妙</p><p>般若具大智善巧大方便</p><p>大神变大力勇健大速疾</p><p>大神变遍闻大力大敌怨</p><p>摧坏三有山执持金刚杵</p><p>威猛大勇健大怖作大畏</p><p>尊者最胜种上师密咒尊</p><p>安住大乘理大乘理最胜</p><p>已上三十七菩提曼荼啰赞金刚<a href=\"/remen/putixin.html\" class=\"keylink\" target=\"_blank\">菩提心</a>八十六名计二十四颂</p><p>大毗卢遮那大寂大牟尼</p><p>从大密咒生大秘密理性</p><p>得十波罗蜜住十波罗蜜</p><p>净十波罗蜜十波罗蜜理</p><p>十地自在尊十地安隐住</p><p>十智清净我十智净坚固</p><p>十相十利义牟尼十力尊</p><p>周遍成利益具十大自在</p><p>无始无戏论我及真如净</p><p>真语与实语如语不异语</p><p>不二说无二安住真实际</p><p><a href=\"/remen/wuwo.html\" class=\"keylink\" target=\"_blank\">无我</a>狮子吼振外道恶兽</p><p>行游于有义如来速疾意</p><p>胜势胜冤胜大力转轮王</p><p>众师众中胜众尊大自在</p><p>大势咸崇重大教无能胜</p><p>语主言词巧主宰无边词</p><p>实语演实义宣说<a href=\"/remen/sishengdi.html\" class=\"keylink\" target=\"_blank\">四圣谛</a></p><p>不退阿那含声闻辟支佛</p><p>虽种种出生同一真实相</p><p>漏尽阿罗汉离欲胜根境</p><p><a href=\"/remen/wuwei.html\" class=\"keylink\" target=\"_blank\">无畏</a>得安乐清凉无烦恼</p><p><a href=\"/remen/yuanman.html\" class=\"keylink\" target=\"_blank\">圆满</a>明行足善逝世间解</p><p>无我不执我安住二谛理</p><p>超出<a href=\"/remen/lunhui.html\" class=\"keylink\" target=\"_blank\">轮回</a>际所作皆已办</p><p>纯一智所生慧刀而破坏</p><p><a href=\"/remen/zhengfa.html\" class=\"keylink\" target=\"_blank\">正法</a>法王光遍照于世间</p><p>法王法自在宣说最胜道</p><p>成就诸义利离诸分别相</p><p>分别界无尽显微妙法界</p><p>具福修福聚智慧出大智</p><p>正智了无有修集二资粮</p><p>常普胜相应<a href=\"/remen/chanding.html\" class=\"keylink\" target=\"_blank\">禅定</a>意微妙</p><p>示身相不动三身胜根本</p><p>正觉五身性周遍五智性</p><p>五佛妙宝冠五眼净无著</p><p>增长诸正觉最胜诸<a href=\"/remen/fozi.html\" class=\"keylink\" target=\"_blank\">佛子</a></p><p>智不生三有法能断轮回</p><p>金刚一实性生作有情主</p><p><a href=\"/remen/xukong.html\" class=\"keylink\" target=\"_blank\">虚空</a>自然生大慧大智火</p><p>大光而遍照智光大炽盛</p><p>世灯大智炬大威大光明</p><p>明王大神咒密咒大义利</p><p>大顶希有顶虚空现众相</p><p>诸佛无我性具世欢喜眼</p><p>增长种种色供赞大仙尊</p><p>持三部密咒最上<a href=\"/remen/sanbao.html\" class=\"keylink\" target=\"_blank\">三宝</a>尊</p><p>说最上三乘不空罥索胜</p><p>执持金刚索金刚钩大索</p><p>已上毗卢遮那佛曼茶啰赞清净法界智一百八名计二十四颂令三句</p><p>能怖金刚怖六面忿怒王</p><p>六眼六臂力骨相咬利牙</p><p>百面大笑相焰鬘德迦王</p><p>金刚力怖畏金刚称及心</p><p>大幻金刚腹金刚主能生</p><p>金刚藏虚空不动一髻尊</p><p>身披大象皮诃诃声大恶</p><p>(呬呬声大怖大笑哮吼声)金刚喜笑声</p><p>金刚大菩萨金刚王大乐</p><p>金刚相大喜金刚咒吽吽</p><p>执持金刚箭利剑断烦恼</p><p>金刚金刚相金刚破他军</p><p>炽盛金刚眼铦利炽盛发</p><p>雨大金刚雨百目金刚眼</p><p>身具金刚毛金刚毛遍身</p><p>金刚爪铦利金刚藏皮坚</p><p>金刚殊胜鬘金刚妙<a href=\"/remen/zhuangyan.html\" class=\"keylink\" target=\"_blank\">庄严</a></p><p>诃诃吒大声六字金刚声</p><p>文殊大音声遍彻于三界</p><p>乃至虚空界音声最殊胜</p><p>已上不动佛曼茶啰赞大圆镜智七十一名计一十颂</p><p>无我真如性实际无文字</p><p>谈空大牛王深广大法音</p><p>吹于大法螺击大法健稚</p><p>不住于<a href=\"/remen/niepan.html\" class=\"keylink\" target=\"_blank\">涅槃</a>十方鸣法鼓</p><p>无色现妙相意生种种色</p><p>众色吉祥光现无余影像</p><p>最胜大名誉三界大自在</p><p>住最上圣道兴建大法幢</p><p>三界童子身耆年世主相</p><p>或三十二相端严胜三界</p><p>了达世间师世间师无畏</p><p>为世作依怙救护而无上</p><p>受用虚空藏一切智智海</p><p>劈破无明[谷-禾+卵]摧坏<a href=\"/remen/shengsi.html\" class=\"keylink\" target=\"_blank\">生死</a>网</p><p>净除诸烦恼出度轮回海</p><p>戴智灌顶冠庄严正等觉</p><p>断除三种苦得三种<a href=\"/remen/jietuo.html\" class=\"keylink\" target=\"_blank\">解脱</a></p><p>远离一切障住等虚空性</p><p>超出烦恼垢三世悉同然</p><p>诸众生大龙现<a href=\"/remen/gongde.html\" class=\"keylink\" target=\"_blank\">功德</a>山顶</p><p>解脱诸烦恼胜住虚空道</p><p>持大如意宝众宝中最上</p><p>广大成劫树最上大贤瓶</p><p>饶益诸众生随宜而利乐</p><p>净通非净通时三摩耶通</p><p>了达众生根善巧三解脱</p><p>功德通法通广大利吉祥</p><p>吉祥最吉祥名称吉祥誉</p><p>止息踊跃喜大[朕-月+日]复大乐</p><p>恭敬而承侍喜称大吉祥</p><p>大施最胜尊微妙堪归依</p><p>大怖最上怨消除诸惊怖</p><p>尸弃室[口*龛]呢若胝路垂髻</p><p>五面五顶髻五维髻严花</p><p>圆顶大勤息持最上梵行</p><p>苦尽大苦行净住乔答摩</p><p>梵行知梵行涅槃证梵行</p><p>离缚解脱身解脱寂静性</p><p>证寂灭涅槃速得妙圆寂</p><p>决断苦乐边尽远离诸欲</p><p>无胜无等伦无显亦无著</p><p>不易随用遍无漏微细种</p><p>无尘离尘净离失无过愆</p><p>善<a href=\"/remen/juewu.html\" class=\"keylink\" target=\"_blank\">觉悟</a><a href=\"/remen/foxing.html\" class=\"keylink\" target=\"_blank\">佛性</a>一切智通达</p><p>超过识法性无二智可观</p><p>圆成无分别三世正觉行</p><p>正觉无始终最初佛无因</p><p>一智眼清净如来妙智身</p><p>大说自在说胜说<a href=\"/remen/shuofa.html\" class=\"keylink\" target=\"_blank\">说法</a>王</p><p>无上无比等无胜师子吼</p><p>普观咸欣喜殊胜威光鬘</p><p>妙光吉祥相手光遍炽盛</p><p>为大良医师能除诸病苦</p><p>亦是妙药树对治诸病怨</p><p>端严超三界星宿曼茶啰</p><p>周遍十方界普建大法幢</p><p>及张大伞盖慈悲为道场</p><p>吉祥莲华舞遍覆大宝盖</p><p>诸佛大威光持诸正觉身</p><p>诸佛大相应诸佛同一教</p><p>金刚宝灌顶众宝自在主</p><p>世间自在主诸执金刚尊</p><p>一切佛大心而住诸<a href=\"/remen/foxin.html\" class=\"keylink\" target=\"_blank\">佛心</a></p><p>一切佛大身亦是诸佛语</p><p>金刚日大明金刚月净光</p><p>离贪等大贪众色炽盛光</p><p>正觉跏趺坐持佛胜义法</p><p>正觉莲华生摄持遍知藏</p><p>持诸幻化王持明大觉王</p><p>金刚剑大利清净最胜字</p><p>大乘断烦恼大器金刚法</p><p>金刚甚深义金刚慧了义</p><p>圆满波罗蜜佛地为庄严</p><p>清净无我法智月殊胜光</p><p>大勤幻化网一切教中主</p><p>最胜金刚座尽持诸智身</p><p>大普贤妙慧地藏持世主</p><p>诸佛大法藏化轮持种种</p><p>诸性最胜性诸性持自在</p><p>无生法群义持诸法<a href=\"/remen/zixing.html\" class=\"keylink\" target=\"_blank\">自性</a></p><p>大慧<a href=\"/remen/shana.html\" class=\"keylink\" target=\"_blank\">刹那</a>间觉了一切法</p><p>现证一切法能仁真实际</p><p>安住清净性成正等正觉</p><p>一切佛现前大智焰光明</p><p>已上无量寿佛曼茶啰赞妙观察智二百七十五名计四十二颂</p><p>随身成妙义净除诸恶趣</p><p>救诸群生尊度脱诸众生</p><p>独破烦恼阵摧坏愚痴慢</p><p>智胜持吉祥坚持可畏相</p><p>运动百手臂举足舞蹈相</p><p>吉祥百手臂周遍虚空舞</p><p>或以一足案尽彼金轮际</p><p>或舒足一指遍覆梵天界</p><p>一义无二法胜义法无坏</p><p>种种表色等<a href=\"/remen/xinshi.html%09\" class=\"keylink\" target=\"_blank\">心识</a>俱相续</p><p>于有相空性二种染着心</p><p>舍离三有染成三有大乐</p><p>犹如清净云亦如秋皎月</p><p>妙如初日轮指甲赤铜光</p><p>宝冠帝青色宝发大绀青</p><p>吉祥摩尼光庄严<a href=\"/remen/huashen.html\" class=\"keylink\" target=\"_blank\">化身</a>佛</p><p>震动百世界神足具大力</p><p><a href=\"/remen/zhengnian.html\" class=\"keylink\" target=\"_blank\">正念</a>持自性念住正定王</p><p>七觉妙花香如来功德海</p><p>了知八圣道成正等觉道</p><p>一切众生类无著如虚空</p><p>众生意中生速应有情意</p><p>了知诸根境夺诸有情意</p><p>了<a href=\"/remen/wuyun.html\" class=\"keylink\" target=\"_blank\">五蕴</a>实义见五蕴清净</p><p>安住出生际善巧而出生</p><p>住向出生道普示出生法</p><p>拔十二枝根十二相清净</p><p>四圣谛义相八智从觉生</p><p>十二真实义十六相实性</p><p>二十正觉相诸佛皆了知</p><p>诸佛变化身出现无量数</p><p>一念皆现证刹那了诸义</p><p>种种方便乘为利有情故</p><p>虽说三乘法住果唯一乘</p><p>烦恼界清净尽除诸业界</p><p>已渡诸<a href=\"/remen/kuhai.html\" class=\"keylink\" target=\"_blank\">苦海</a>相应行所生</p><p>烦恼随烦恼习气尽断除</p><p>大悲智方便有义利有情</p><p>断除诸想义诸识法尽灭</p><p>缘诸众生意了达众生心</p><p>安住众生意随彼心趣入</p><p>满足众生意令众生欢喜</p><p>成就竟无乱远离诸谬解</p><p>三义无疑智众义<a href=\"/remen/sande.html\" class=\"keylink\" target=\"_blank\">三德</a>性</p><p>五蕴义三时一念能分别</p><p>刹那证菩提持诸佛自性</p><p>无身身妙身了解身实际</p><p>出现诸色像如意大宝幢</p><p>已上宝生佛曼茶啰赞平等性智一百四名计二十四颂</p><p>诸佛悉了达无上大菩萨</p><p>大咒离文字大咒三种性</p><p>出生密咒义大点离文字</p><p>大空五字门圆点空百字</p><p>一切相非相十六半半点</p><p>无支超算数住四静虑上</p><p>通达定支分了知定本因</p><p><a href=\"/remen/sanmei.html\" class=\"keylink\" target=\"_blank\">三昧</a>身最上受用身最胜</p><p>化身亦复然持佛变化性</p><p>普遍十方界化度诸有情</p><p>所有天中天天主非天主</p><p>长生天主师降魔大自在</p><p>超出三有难唯一<a href=\"/remen/tianren.html\" class=\"keylink\" target=\"_blank\">天人</a>师</p><p>名闻遍十方为大法施主</p><p>以慈悲二法为坚固甲胄</p><p>执智剑弓箭破烦恼贼军</p><p>降伏大恶魔尽除四魔难</p><p>亦降诸魔部正觉救世间</p><p>应供应赞礼恒时当亲近</p><p>恭敬堪承事稽首最上师</p><p>一步越三界遍伏虚空界</p><p>三明净无垢<a href=\"/remen/liudao.html\" class=\"keylink\" target=\"_blank\">六道</a>六念等</p><p>菩萨摩诃萨<a href=\"/remen/shentong.html\" class=\"keylink\" target=\"_blank\">神通</a>超出间</p><p>智慧到<a href=\"/remen/bian.html\" class=\"keylink\" target=\"_blank\">彼岸</a>智证如如性</p><p>自他觉圆满大补特伽罗</p><p>喻所不能及智所不能知</p><p>最上施法主宣示四印义</p><p>人天堪恭敬引导三乘法</p><p>清净最上义三界大贤分</p><p>具足诸吉祥妙德胜吉祥</p><p>已上有义成就佛曼茶啰赞成所作智九十五名计一十五颂</p><p>归命金刚大胜施归命真如实际理</p><p>归命顶礼空性生归命无上佛菩提</p><p>归命顶<a href=\"/remen/lifo.html\" class=\"keylink\" target=\"_blank\">礼佛</a>所爱归命顶礼佛所欲</p><p>归命顶礼佛欣喜归命顶礼佛大悦</p><p>归命顶礼佛正念归命顶礼佛喜[朕-月+口]</p><p>归命顶礼佛正语归命顶礼诸佛心</p><p>归命顶礼从无生归命顶礼诸佛生</p><p>归命顶礼虚空生归命顶礼智所生</p><p>归命最上幻化网归命诸佛大嬉戏</p><p>归命一切一切智归命顶礼正智身</p><p>已上结赞大圆镜智清净法界智妙观察智平等性智成所作智如次各一颂</p><p>金刚手执金刚菩萨摩诃萨。我今说此文殊智菩萨摩诃萨清净不共最胜名义者。是诸世尊一切如来真实智身。汝应生大无上欢喜清净信解之心。所有身语意密未得究竟清净圆满。及诸地位波罗蜜门福智资粮。于最上义未了解者令得解了。未得证者令得证故。乃至一切如来法藏悉能摄持。是故我今分别解说。皆为开发究竟解悟而为摄受。金刚手执金刚菩萨摩诃萨。我以一切秘密咒本然法性。于根本性而为摄受</p><p>已上初轮功德计一十二颂句</p><p>金刚手执金刚菩萨摩诃萨。汝今当知最胜名义。是一切智智清净身语意三秘密门。真实能证一切如来正等正觉大三摩地。善入一切如来无上法界。是诸胜势降伏魔力。成就如来十力功德。具一切智一切种智诸法圣教。成就诸佛清净圆满福德智聚。出生一切诸大菩萨声闻缘觉三乘圣种。亦令人天安住大乘诸菩萨行。入正圣道皆得解脱不断佛种。复能增长菩萨圣众调伏外道。摧坏四魔摄持众生。决定成熟同归圣道。住三摩地行四梵行。而于禅那心住一境。成就瑜伽身语意业。亦能断除根本烦恼及随烦恼。即能离系一切结缚。解脱诸蕴息诸散乱。出生资具普济困苦。关恶趣门开解脱道。不复趣入轮回生死。转大法轮建立如来正教法幢旗幡伞盖。安住如来广大法教。速疾成就一切菩萨秘密行门。复能觉了勤修三昧一切菩萨。相应般若波罗蜜多了智菩萨空行无二。具足一切波罗蜜藏。圆满一切清净佛地。得四<a href=\"/remen/zhendi.html\" class=\"keylink\" target=\"_blank\">真谛</a>圣智现前。一心安住四正念处。乃至圆满诸佛功德</p><p>已上第二轮功德计五十二颂句</p><p>金刚手执金刚菩萨摩诃萨。此最胜名义能除一切众生身语意业诸恶罪垢。亦能远离一切恶趣。及得断除一切<a href=\"/remen/yezhang.html\" class=\"keylink\" target=\"_blank\">业障</a>。永不复生八无暇流息除八怖破诸恶梦一切怪相。消灭咒呾鬼魅留难。及离一切众魔怨结。增长善根福德利益。不复暂起非理作意。断除一切增上我慢<a href=\"/remen/wozhi.html\" class=\"keylink\" target=\"_blank\">我执</a>见等。不生一切忧悲苦恼。亦是一切如来心藏。了知如实菩萨密行。了知成诸声闻缘觉大秘密行相印明咒。了知如实最胜法义。正念正知生大智慧。住安乐行色力自在。获得吉祥安隐清净最妙盛事得大。名誉美妙句偈称扬赞叹。亦能消除一切疾病及大恐怖。若复有人欲得清净即得清净欲得净除即得净除。欲得富饶即得富饶。欲得吉祥即得吉祥。欲得归向作所归处。未得道者令得道位。无救度者而为救度。无覆护者令得覆护。欲求国土令得国土。欲依仗者而为依仗。渡生死海为作舟航。能除病苦作大医王。于取舍法为了别智。亦为智光照破恶见愚痴暗蔽</p><p>文殊智菩萨摩诃萨。犹如意宝随其所欲利益一切皆令圆满。如实了知一切智智。具足五眼修诸财施无畏法施六波罗密。得四无畏安住十地。大福智藏三摩地门皆得圆满如实了知法性无二。如实了知色相差别。如实了知种种亿数色相清净。如来自性悉皆空故。此最胜名义无二法义。若有受持开示显发。则能利益一切众生。令离邪见烦恼稠林</p><p>已上第三轮功德计五十二颂句</p><p>金刚手执金刚菩萨摩诃萨。婆伽梵文殊智菩萨摩诃萨。一切如来智身最胜尊重无二名义如佛顶髻大摩尼宝。若善男子善女人乐修习者。依此最胜秘密行门。每日三时记念思惟句偈义理。文句圆正受持读诵无诸错乱。真实知法为人解说。依各各名一一谛观文殊菩萨智身。住普门行一心信受得胜解心。了知诸法最上胜义证无碍智。悉能了达彼三世事及无始时。复得一切诸佛及诸菩萨来现其前。出生开示一切法门。一切诸佛及诸菩萨。以身语意于根本性真实摄受。一切诸佛及诸菩萨。共所加持饶益摄受。获一切法无畏辩才。通达声闻罗汉缘觉所有诸法。而能观照无我自性。调伏诸恶大忿怒王执金刚等。救度世间作大利益。化现种种无量身相。有大光明具诸威力。复能成就一切咒印。现证三昧曼茶啰法。所有一切密咒明咒。诸大明王诸恶魔类频那夜伽诸恶魔怨般当机啰大无能胜。于昼夜中而常卫护。复有梵王帝释噜陀罗天那罗延天童子天大自在天迦哩底迦天大黑天傩底计说罗天焰摩天王水神火神毗<a href=\"/remen/shamen.html\" class=\"keylink\" target=\"_blank\">沙门</a>天诃利帝母乃至拥护十方世界神。于日夜中常当卫护。若行若住若坐若卧若睡若觉(或处禅定或出禅定)一切时中常当卫护。或独居止成居阓闹或居王城聚落村邑巷陌空舍四衢门厢山林江河一切住处。若净若秽放逸等处。恒当卫护常得安隐。复有天龙夜叉乾闼婆阿修罗迦楼罗紧那罗摩睺罗迦人非人等。及诸宿曜集主母众七母鬼众药叉女众毗舍遮女众一切鬼母。如是等众并诸眷属。增长<a href=\"/remen/shouming.html\" class=\"keylink\" target=\"_blank\">寿命</a>获大吉祥</p><p>已上第四轮功德计一十九颂句</p><p>金刚手执金刚菩萨摩诃萨。若有于此最胜名义如佛顶髻大摩尼宝。每日三时精进无懈。专一受持书富读诵正念思惟。文殊菩萨摩诃萨智身色相具足。由是力故不久速见菩萨化身。又复得见诸佛菩萨住虚空中化现无量种种色身。此大有情永不复堕一切恶趣。当来不生卑贱种族。不生边地诸根不具。又复不生诸邪见家。亦不受生无佛刹土。生值佛国不舍正法。永不生于长寿天中。不生轨馑斗战劫中。不生五浊恶世。生生世世远离王难盗贼怨对。不生贫穷及困苦处。不闻轻贱毁谤恶语。生生世世生贤善家尊贵人中。圆满色相端严具足。于世间中无不爱敬。凡所生处人皆喜见。出言诚实人所信受。得<a href=\"/remen/suming.html\" class=\"keylink\" target=\"_blank\">宿命</a>智有大眷属。具大<a href=\"/remen/caifu.html\" class=\"keylink\" target=\"_blank\">财富</a>增益无尽。最上功德皆悉具足。六波罗密及方愿智力自性功德亦复具足。修四梵行圆满具足。正念正知于诸议论无有怖畏。言词明了辩才无碍。无<a href=\"/remen/xiedai.html\" class=\"keylink\" target=\"_blank\">懈怠</a>心知足少欲复能安尉一切众生。如阿阇黎师长无异恭敬。承事工巧技艺神通智等。外论教典若文若义。昔所未闻悉皆洞达。戒足寿命诸行清净。常乐<a href=\"/remen/chujia.html\" class=\"keylink\" target=\"_blank\">出家</a>圆满近圆于一切智。永不忘失大菩提心。不复趣入声闻罗汉缘觉境界</p><p>已上第五轮功德计五十二颂句</p><p>金刚手执金刚菩萨摩诃萨。此最胜名义具足无量无边功德故。复能出生如是无量无边种种功德之聚。金刚手执金刚菩萨摩诃萨。若善男子真实受持最胜名义者。当知是人究竟福德智慧资粮。速疾圆满诸佛功德。不久成证阿耨多罗三藐三菩提。安住世间不般涅槃。为诸众生遍十方界。建大法幢击大法鼓。作大法王演说无尽无上妙法。即说咒曰</p><p>已上总结五轮功德</p><p>唵(引)萨哩嚩(二合)达哩摩(二合引一句)阿婆(引)嚩(二句)娑嚩(二合)婆(引)嚩(三句)尾秫(紧呼)驮(引四句)嚩日罗(二合)遏阿(引)暗恶(五句)钵啰(二合)讫利(二合)帝婆哩秫 (紧呼)驮(引六句)萨哩嚩(二合)达哩摩(二合)曳睹陀(七句)萨哩嚩(二合)达他(引)誐多(八句)惹那迦(引)耶(九句)曼祖室利(十句)婆哩秫(紧呼)帝(引)驮(引十一句)穆婆(引)陀(引)曳帝(十二句)阿阿(紧呼十三句)唵(引)萨哩嚩(二合)达他(引) 誐多[口*纥]哩(二合)陀耶(一句)诃啰诃啰(三句)唵(引)吽(引) [口*纥]哩(二合)婆伽梵(三句)惹那穆哩(引二合)帝(四句)婆(引)讫(引)湿伐(二合)啰(五句)摩诃(引)婆(引)拶(六句)萨哩嚩 (二合)达哩摩(二合七句)伽伽拏(八句)阿摩辣素婆哩秫帝怛(引九句)达哩摩(二合)驮睹惹(引)那伽哩婆(二合)阿(十句)</p><p>尔时吉祥金刚手欢喜踊跃而合掌</p><p>稽首顶礼婆伽梵世尊如来正觉等</p><p>复次尊者秘密主大金刚手忿怒王</p><p>共同一切大众等赞叹秘密作是言</p><p>世尊我等皆欢喜善哉善哉能善说</p><p>慈悲利益及众生成就正等菩提果</p><p>佛为世间大导师引示咸归解脱道</p><p>宣说幻化网妙理皆是清净微妙道</p><p>最上方广甚深义普为世间作利益</p><p>此是诸佛圣境界一切如来尽宣说</p><p>已上<a href=\"/remen/liutong.html\" class=\"keylink\" target=\"_blank\">流通</a>分颂句</p><p>佛说文殊菩萨最胜真实名义经</p><p>湖州路归安县大慈隐寺住持白云宗宗摄沈明仁于至大二年十二月初九日延庆司官海音都延庆使特奉皇太子令旨江南白云宗送经来的沈宗摄回去有将最胜真实名义经佛说白伞盖陀罗尼经佛说坏相金刚陀罗尼经这经本好生刊板印造交</p><p><a href=\"/dazangjing/\" class=\"keylink\" target=\"_blank\">大藏经</a>裹入去流通者敬此敬惟</p><p>皇太子殿下宿植善根深通佛教敬遵令旨依上刊雕流传天下仰祝</p><p>皇图巩固<a href=\"/remen/fofa.html\" class=\"keylink\" target=\"_blank\">佛法</a>流通凡有见闻同归善果者</p><p>至大三年三月日白云宗宗摄沈明仁谨题</p></div>"
}]