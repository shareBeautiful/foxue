[{
    "title": "无量门破魔陀罗尼经 第1014部",
    "author": "沙门功德直、玄畅 译",
    "html": "<div class=\"B1_text\"><p>无量门破魔陀罗尼经</p><p>宋西域<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/gongde.html\" class=\"keylink\" target=\"_blank\">功德</a>直共玄畅译</p><p>如是我闻。一时佛住毗舍离大林重阁。与大<a href=\"/remen/biqiu.html\" class=\"keylink\" target=\"_blank\">比丘</a>众一千二百五十人俱。是时<a href=\"/remen/shizun.html\" class=\"keylink\" target=\"_blank\">世尊</a>默然自念。<a href=\"/remen/huayuan.html\" class=\"keylink\" target=\"_blank\">化缘</a>将毕应舍寿行。却后三月当般<a href=\"/remen/niepan.html\" class=\"keylink\" target=\"_blank\">涅槃</a>。尔时如来即于是处。便敕长老大目干连。汝往遍告<a href=\"/remen/daqianshijie.html\" class=\"keylink\" target=\"_blank\">大千世界</a>诸比丘众一时令集。目连白佛唯然奉教。一念之顷到须弥顶。宣大音声普闻大千。即有四十百千比丘忽然来集大林重阁。是诸比丘既见世尊。顶<a href=\"/remen/lifo.html\" class=\"keylink\" target=\"_blank\">礼佛</a>足却住一面。时<a href=\"/remen/sheli.html\" class=\"keylink\" target=\"_blank\">舍利</a>弗即生念言。我今亦应以<a href=\"/remen/shentong.html\" class=\"keylink\" target=\"_blank\">神通</a>力。往至三千大千世界诸比丘僧所住之处。遍告一切行声闻乘辟支佛乘学大乘者。皆当令集大林重阁。时舍利弗即以神力。往三千大千世界诸比丘僧所住之处。宣告一切行声闻乘辟支佛乘求大乘者。今可皆集大林重阁。时诸大众即如其言。到已稽首却住一面</p><p>尔时世尊告诸菩萨。汝等即时皆应来集。时不<a href=\"/remen/kongjian.html\" class=\"keylink\" target=\"_blank\">空见</a>菩萨。文殊师利菩萨。不舍恶趣菩萨。断一切忧惛菩萨。施一切菩萨。除一切碍菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>。香象菩萨。最高辩菩萨。<a href=\"/remen/mile.html\" class=\"keylink\" target=\"_blank\">弥勒</a>菩萨摩诃萨等。同时俱来到如来所。尔时世尊而告之曰。诸善男子汝今可往十方恒沙诸佛刹土。告众菩萨摩诃萨等。其有已得无生法忍。及住不退诸余菩萨。乃至位阶一生补处诸大菩萨。咸使令集</p><p>时诸菩萨即承圣旨。遍至十方召诸菩萨。彼诸大士既闻宣告。皆称善哉唯然敬诺。时九万亿百千那由他诸菩萨等。皆悉已得无生法忍。复有三亿百千那由他菩萨。住不退转。又亿百千诸大菩萨。各各皆是一生补处。如是一切诸菩萨等。以神通力于一念顷。皆悉来集大林重阁。尔时大众见世尊已。<a href=\"/remen/dl.html\" class=\"keylink\" target=\"_blank\">顶礼</a>佛足却住一面</p><p>时舍利弗既见十方诸菩萨等皆悉来集。即生念言我于今者。当请如来应正遍知问如是相。以我所问。为断一切诸菩萨疑得深智辩。于恒沙佛所闻妙法。未曾一念而生废忘。乃至未得无上<a href=\"/remen/puti.html\" class=\"keylink\" target=\"_blank\">菩提</a>。诸菩萨等。皆应修是四净妙行。何谓为四。一者<a href=\"/remen/zhongsheng.html\" class=\"keylink\" target=\"_blank\">众生</a>净。二者法净。三者辩净。四者佛土净。复令菩萨生四<a href=\"/remen/zhengnian.html\" class=\"keylink\" target=\"_blank\">正念</a>何谓为四。正念于身。正念于口。正念于心。正念于生。复有四法渐得深入陀罗尼门。何等为四。一得无尽宣说善入陀罗尼门。二知众生诸根巧便逮得入于陀罗尼门。三知有为业报巧便亦得入于陀罗尼门。四得甚深无生法忍疾得善入陀罗尼门</p><p>时舍利弗如其所念。即白佛言此诸菩萨欲修净行。唯愿世尊矜愍为说令得<a href=\"/remen/xiuxing.html\" class=\"keylink\" target=\"_blank\">修行</a>。尔时佛告舍利弗言。此诸<a href=\"/remen/xingzhe.html\" class=\"keylink\" target=\"_blank\">行者</a>发广大心。若欲修行菩萨法者。又欲于法心无所著无取无舍。是诸行者应当<a href=\"/remen/shouchi.html\" class=\"keylink\" target=\"_blank\">受持</a>诵念如是陀罗尼咒神妙章句</p><p>阿祢(奴市反一)阿企(遣只反二)摩企(三)三曼跢(都我反)目企(四)育帝(都絭反五)尼陆帝(六)尼陆底(都矢反七)斯鞞(蒲诣反八)嘻(许耆反)隶(九)劫臂(脯迷反十)劫波伺(十一)娑隶(十二)婆罗跋帝(十三)嘻罗嘻利(十四)嘻隶嘻犁隶(十五)嘻罗嘻隶(十六)遮(主何反)帝(十七)遮槃祢(十八)遮罗遮罗祢(十九)遏恒帝(二十)阿兰祢(二十一)涅未题(徒隶反二十二)涅跋多祢(二十三)昵阇(殊何反)帝(二十四)祢呵(二十五)毗摩隶(二十六)输檀祢(二十七)跛罗(卢可反)讫帝(都至反)提般祢(二十八)婆[(口*皮)/女]([菘-公+甫]饿反)毗婆跋祢(二十九)阿僧祇(三十)陀迷(莫计反三十一)毗富罗斯鞞([菘-公+甫]诣反三十二)三迦厘沙祢(三十三)提隶提隶(三十四)摩呵提提隶(三十五)耶耆跋帝(三十六)遮隶(三十七)阿遮隶(三十八)摩陀隶(三十九)三(苏暂反)摩遮隶(四十)致驮珊地(四十一)頞[牛*失]([少/兔]质反)帝(四十二)阿僧伽毗呵隶(四十三)阿僧伽尼呵隶(四十四)毗呵逻毗摩隶(四十五)腻呵逻输檀腻(四十六)致芩苏寐(四十七)咃弥(四十八)咃摩婆帝(四十九)摩呵斯鞞(五十)三曼哆斯鞞(五十一)毗富罗斯鞞(五十二)毗富罗剌(卢辖反)弥(五十三)三曼多目企(五十四)萨婆哆羺(女留反)竭帝(五十五)阿那眵(姝支反)豉(五十六)陀罗尼陀罗尼(五十七)尼陀那劬低莎波诃(五十八)</p><p>尔时世尊告舍利弗。我向所说陀罗尼咒。此诸菩萨及以行者。皆当受持读诵通利。而不应取有为无为。于一切法无染无著。亦勿诽谤心生厌离。亦不摄受勤求修习。若取有为无为诸法。当速远离。不应执着。不见法合不见法散。不见法生不见法灭。亦不见法有去来。今不见法增不见法减。不见<a href=\"/remen/shieryinyuan.html\" class=\"keylink\" target=\"_blank\">十二因缘</a>法起。不见十二<a href=\"/remen/yinyuan1.html\" class=\"keylink\" target=\"_blank\">因缘</a>法灭。不宣<a href=\"/remen/shuofa.html\" class=\"keylink\" target=\"_blank\">说法</a>非不宣说。菩萨常应正念。诸佛非色非无色。非相非<a href=\"/remen/wuxiang.html\" class=\"keylink\" target=\"_blank\">无相</a>。非义非不义。非戒非不戒。非定非不定。非慧非不慧。非<a href=\"/remen/jietuo.html\" class=\"keylink\" target=\"_blank\">解脱</a>非不解脱。非解脱知见非不解脱知见。非族姓非不族姓。非眷属非不眷属。非行非不行。非到非不到。非时非不时。非阴入界非不阴入界。非智非不智。非说法非不说法。非我净非他净。非众生净亦非不净。非自义非他义。非法非律。非身口净亦非意净。又非过去来今行净。不为自不为他。告舍利弗。如是说者此则名为菩萨<a href=\"/remen/nianfo.html\" class=\"keylink\" target=\"_blank\">念佛</a>。皆悉摄入一切诸法。名为永到诸法等集微妙总持。又复名为第一义辩最胜无碍陀罗尼门。亦名满足一切诸愿陀罗尼门。又名必得菩提一分诸深<a href=\"/remen/sanmei.html\" class=\"keylink\" target=\"_blank\">三昧</a>陀罗尼门。又名辩摄诸余善根陀罗尼门。亦名法藏性相妙义真实之行陀罗尼门。复名有为方便超过降伏诸魔陀罗尼门</p><p>又舍利弗此陀罗尼。名说无量法门。是诸行者皆当获此甚深义利。疾得无上菩提之道。所以者何是陀罗尼。名为诸佛决定大乘一切功德甚深法藏。是处名破一切众生<a href=\"/remen/shengsi.html\" class=\"keylink\" target=\"_blank\">生死</a>之行无染法戒陀罗尼门。尔时世尊即说偈言</p><p>无求于空法不戏论菩提</p><p>随顺法界性速得陀罗尼</p><p>勤听习此经无尽陀罗尼</p><p>于是得成就一切智明慧</p><p>若欲求菩提持此陀罗尼</p><p>以是行者得修习总持故</p><p>即闻十方佛广说诸法界</p><p>既闻一切法深解第一义</p><p>如彼日光耀明解亦如是</p><p>以得修最胜微妙陀罗尼</p><p>受持斯经故常得睹诸佛</p><p>假使诸众生经于一劫中</p><p>欲得问难者行者悉能断</p><p>菩提辩如是不可得穷尽</p><p>如此诸行者即是法王子</p><p>已得近最胜无上<a href=\"/remen/pusadao.html\" class=\"keylink\" target=\"_blank\">菩萨道</a></p><p>若乐闻此经当近是法师</p><p>是诸佛世尊不但念行者</p><p>亦愍诸众生如慈母爱子</p><p>此人行<a href=\"/remen/shijian.html\" class=\"keylink\" target=\"_blank\">世间</a>持是陀罗尼</p><p>尔时即能见一亿诸世尊</p><p>若人亿千劫先世造众罪</p><p>一月持此经其罪悉除灭</p><p>一切诸世尊皆当授其手</p><p>假使诸菩萨亿劫积功德</p><p>若能一月持如此陀罗尼</p><p>所获功德报其福过于彼</p><p><a href=\"/remen/sanjie.html\" class=\"keylink\" target=\"_blank\">三界</a>诸众生设使皆为魔</p><p>无能沮坏此持陀罗尼者</p><p>若行者忆念最上陀罗尼</p><p>复能常诵持乃至得菩提</p><p>说此陀罗尼是名决定持</p><p>一切诸众生即当于是处</p><p>皆悉现前得无上菩提道</p><p>闻是陀罗尼灯明佛所说</p><p>即于俄顷间得睹恒沙佛</p><p>若乐于诸佛及知其所在</p><p>应修持是经皆即随其意</p><p>若欲得清净最妙佛刹土</p><p>光相甚明彻声闻众具足</p><p>持此陀罗尼一切皆当得</p><p>行者应<a href=\"/remen/jingjin.html\" class=\"keylink\" target=\"_blank\">精进</a>七日七夜中</p><p>思惟陀罗尼睹八十亿佛</p><p>不思于恶思亦不思异思</p><p>专思如是经疾得陀罗尼</p><p>譬如入大海更不求他宝</p><p>得此陀罗尼终不愿乐余</p><p>所以精此经欲近深菩提</p><p>当得无上道到于寂灭处</p><p>佛告舍利弗。菩萨行者具足四法得陀罗尼。何谓为四。不着秽欲。于诸众生不起嫉妒。施诸财物心无悔吝。昼夜常乐修习善法。又舍利弗菩萨具足如是四法。得陀罗尼。尔时世尊即说偈言</p><p>弃彼污秽欲及舍鄙魔行</p><p>如此欲因缘即是<a href=\"/remen/diyu.html\" class=\"keylink\" target=\"_blank\">地狱</a>趣</p><p>于他亲名利不生嫉妒心</p><p>慈眼观众生得大威妙形</p><p>众生若诤讼皆由此身起</p><p>是故应弃爱必得陀罗尼</p><p>昼夜常求法一心乐菩提</p><p>行者即能得如此陀罗尼</p><p>常应现前修如是等四法</p><p>尔时如来告舍利弗。如此四法常应修学。又舍利弗复有四法。行者具此得陀罗尼。何谓为四。一者常当精勤修习阿兰若行。二者于彼甚深法忍堪任奉持。三者不着利养名誉。四者弃于一切所爱染着之处悉皆能舍。乃至身命况余财物。舍利弗菩萨具足如此四法。得陀罗尼。尔时世尊即说偈言</p><p>常修阿兰若住于不放逸</p><p>勤行深忍心当如救头然</p><p>斯行最殊胜诸佛之所赞</p><p>不于他眷属名誉利养等</p><p>及以诸财物而生贪爱心</p><p>少欲及知足如鸟无储积</p><p>既已得人身常应修众善</p><p>善哉得<a href=\"/remen/fofa.html\" class=\"keylink\" target=\"_blank\">佛法</a><a href=\"/remen/chujia.html\" class=\"keylink\" target=\"_blank\">出家</a>弃苦本</p><p>憍慢诸<a href=\"/remen/fannao.html\" class=\"keylink\" target=\"_blank\">烦恼</a>悉已得清净</p><p>应当勤恭敬尊重佛法僧</p><p>贪利失念智亦丧信戒法</p><p>去菩提甚远是故应弃贪</p><p>又舍利弗。行者复应成就四法。得陀罗尼。何等为四。有八字义。云何为八。所谓阿字是第一义。一切诸法入<a href=\"/remen/wuwo.html\" class=\"keylink\" target=\"_blank\">无我</a>义。攞者相好。此相好者入于如来法身之义。婆者婴儿。婴儿法者决定趣入聪慧之义。阇者生老病死之患。是生老等入无生灭。迦者作业。入无业报。陀者总持陀罗尼法。空无相愿趣入法界。奢者舍摩他毗婆舍那舍摩他等。入一切法。叉者诸法无住无尽。亦无破坏又无前后。如是诸法趣入涅槃。如是八字皆入此义。菩萨当随而入之。是则名为初第一法</p><p>应善书写精勤受持。如是总持陀罗尼典。是名行者入第二法。半月半月应读诵念如是总持陀罗尼法。是名行者入第三法。行者常应专心思念如是总持陀罗尼法。令诸众生皆悉<a href=\"/remen/huanxi.html\" class=\"keylink\" target=\"_blank\">欢喜</a>。诱引其意务使精敏。是名行者入第四法。舍利弗行者具足如是四法。得此陀罗尼。尔时世尊即说偈言</p><p>书持陀罗尼思惟八字者</p><p>若半月半月专勤常读诵</p><p>众生于是处修习恒继念</p><p>亲近于广大菩提甚深智</p><p>决定能现见十方一切佛</p><p>是故于此法应修勤学心</p><p>佛告舍利弗。菩萨摩诃萨有四法利。常当专习。何谓为四。一者正念十方诸佛。二者究竟无诸魔事。三者是人速离<a href=\"/remen/yezhang.html\" class=\"keylink\" target=\"_blank\">业障</a>。四者疾得无断微妙甚深辩才。又舍利弗如是四法。行者应当专勤修习此陀罗尼。必获法利。尔时世尊即说偈言</p><p>应正念诸佛众魔所不觉</p><p>悉得速远离一切诸业障</p><p>亦获无量亿辩才陀罗尼</p><p>佛告舍利弗。乃往宿世无量无边阿僧祇劫。是时有<a href=\"/remen/fohao.html\" class=\"keylink\" target=\"_blank\">佛号</a>曰宝胜火聚光明如来应正遍知明行足善逝世间解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。出现于世。舍利弗宝胜火聚光明如来般涅槃时。有转轮王名曰星持。七宝具足领四天下。其王有子名不思议功德最胜。而是王子至年一千六百岁时宝胜火聚光明佛所。初得闻此陀罗尼法。即便解悟专精修习。经七万岁昼夜不懈。未曾疲怠目不暂闭。王子复于七万岁中。舍身命财及以王位。又七万岁独静一处精勤经行胁不着地。复于九亿百千那由他诸如来所。闻说法已皆悉受持读诵通利。王子即便出家<a href=\"/remen/xiudao.html\" class=\"keylink\" target=\"_blank\">修道</a>。经九万岁受持成就如此无量陀罗尼门。时此比丘成就是已。广为众生宣示斯义。比丘王子即于此生。化八十亿那由他百千众生。皆悉安住阿耨多罗三藐三菩提道。亦复证于不退转地</p><p>又舍利弗尔时众中有长者子。名曰月幢。是长者子于彼比丘法师所。闻如此无量陀罗尼门。闻已即便<a href=\"/remen/suixi.html\" class=\"keylink\" target=\"_blank\">随喜</a>顶受。月幢以此随喜善根功德因缘。值九十亿诸佛世尊。恭敬<a href=\"/remen/gongyang.html\" class=\"keylink\" target=\"_blank\">供养</a>。得此最上陀罗尼法。于诸言论最为殊胜。又获第一不断辩才王子比丘。三劫供养是诸佛已得无上道。又舍利弗勿生疑惑。尔时王子比丘法师。今无量寿如来是也。尔时月幢定光佛是。佛告舍利弗。我与贤劫诸菩萨等。俱共闻此陀罗尼法即生随喜。以此善根功德因缘。经历四十百千劫中。常勤背舍生死之法。于九十亿诸如来所。得陀罗尼最为第一。言论超绝辩才殊胜。又舍利弗。是故行者若欲速得无上道者。当受持此陀罗尼法。若复不能受持书写读诵之者。但生随喜。所以者何缘此善根。令是行者必当获得不退转地至无上道。何况受持书写读诵。广为他人敷演之者。所得功德唯除如来。一切众生不能测量。何况思惟广为人说。尔时世尊即说偈言</p><p>得此陀罗尼名为无量门</p><p>诸佛常护念魔不得其便</p><p>业障众尘劳皆速获清净</p><p>闻此妙典已随喜即书写</p><p>受持恒读诵广为人演说</p><p>一切诸众生不测其功德</p><p>行者所生处常得见诸佛</p><p>获不思议信善解深经义</p><p>是行者疾得最上菩提道</p><p>三昧通无尽陀罗尼亦然</p><p>形色恒具足<a href=\"/remen/fubao.html\" class=\"keylink\" target=\"_blank\">福报</a>常相继</p><p>见佛及闻法无时而暂缺</p><p>未得菩提间永保斯功德</p><p>我念宿世时已闻此总持</p><p>见于恒沙佛得无上菩提</p><p>譬如昔月幢得成定光佛</p><p>过去功德胜法师比丘者</p><p>今见无量光阿弥陀佛是</p><p>我与贤劫中无量诸菩萨</p><p>俱闻此经典深心共随喜</p><p>若乐速亲近无上菩提道</p><p>又乐疾降魔复乐百福严</p><p>当勤心总持得此不为难</p><p>若人以珍宝满恒沙世界</p><p><a href=\"/remen/bushi.html\" class=\"keylink\" target=\"_blank\">布施</a>于一切皆使得丰足</p><p>但能书此经其福过于彼</p><p>是故应静听一心初不乱</p><p>书写与受持及以善思惟</p><p>如此深妙典斯为智菩萨</p><p>疾得于菩提不足以为难</p><p>又告舍利弗。若有行者专心继念此陀罗尼。有八夜叉住在雪山。昼夜拥护如是行者。除诸衰患益其势力。何者为八。一名首罗(宋言勇健)二名致栗驮(坚固)三名簸腊复多(众多)四名那罗延婆逻(大力士也)五名那隶因驮罗(人主)六名突陀利沙(五能诽谤)七名迦罗逻(嘊柴)八名修婆睺(好臂)</p><p>告舍利弗。行者应当以好帛素。图画如此八鬼神像。以鲜彩色极令清净。不得杂用众生之胶。行者若欲读诵此经。先应沐浴着净衣服。专心祈请此八鬼神。为设种种香洁饮食。众妙杂香散华华鬘。及净油灯以供养之。行者复应彩画于地。如圆轮座<a href=\"/remen/zizai.html\" class=\"keylink\" target=\"_blank\">自在</a>其上。右膝着地手执香炉。一心慈念无量众生。七遍微诵陀罗尼咒。是八鬼神即现其身</p><p>欲界天中有菩萨。是八大士见此行者敬诵如此陀罗尼时。亦常护念益其势力。何者为八。众光菩萨。智光菩萨。日光菩萨。问难菩萨。一切愿满菩萨。大力菩萨。星王菩萨。妙意菩萨。是八菩萨及八鬼神。令此行者一心专修。得陀罗尼法利势力。使诸众生皆爱念之。一切所须随意不乏。百由旬内无诸衰患。如是行者应当修陀罗尼。发真实愿忆念精勤。爱乐一切善法。分布施戒等心广惠。随彼多少无所吝惜。行者受持此陀罗尼。又应尊重佛及法僧。于<a href=\"/remen/sanbao.html\" class=\"keylink\" target=\"_blank\">三宝</a>所恒生敬畏。一心专修甚深法忍</p><p>世尊说此陀罗尼时。三千恒河沙百千亿那由他诸菩萨等。悉得此陀罗尼门名说无量。又复证于不退转地。当得阿耨多罗三藐三菩提。六十频婆罗诸天人等。未发无上<a href=\"/remen/putixin.html\" class=\"keylink\" target=\"_blank\">菩提心</a>者。今皆悉发无上道意</p><p>时舍利弗白佛言世尊。何名斯经。云何奉持。告舍利弗。此经名为无量门总持陀罗尼。如是受持。亦名摧破一切众魔总持陀罗尼如是受持。亦名菩萨一分超意总持陀罗尼如是受持。亦名一分得一切智总持陀罗尼如是受持。尔时世尊说此经已。舍利弗等诸大声闻。菩萨人天修罗迦楼罗乾闼婆紧那罗摩睺罗伽。一切世间闻佛所说。欢喜踊跃顶戴受持作礼而退</p><p>无量门破魔陀罗尼经</p></div>"
}]