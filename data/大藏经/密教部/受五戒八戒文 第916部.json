[{
    "title": "受五戒八戒文 第916部",
    "author": "未知",
    "html": "<div class=\"B1_text\"><p>受<a href=\"/remen/wujie.html\" class=\"keylink\" target=\"_blank\">五戒</a>八戒文 (海)</p><p>八戒文第一稽首请证明品</p><p><a href=\"/remen/dizi.html\" class=\"keylink\" target=\"_blank\">弟子</a>众等。稽首和南<a href=\"/remen/xukong.html\" class=\"keylink\" target=\"_blank\">虚空</a>法界无上种智。乘形纪身成正觉者。摩诃<a href=\"/remen/banruo.html\" class=\"keylink\" target=\"_blank\">般若</a>方广一乘。十地<a href=\"/remen/shengren.html\" class=\"keylink\" target=\"_blank\">圣人</a>三贤大士。虚空幽显主异诸神。色无色天梵王眷属。护世帝释辅翼诸官。冥道曹寮焰魔罗主。惟愿今日。以净天眼见于众人。虔恭志诚一心奉请</p><p>第二洗忏往业品</p><p>弟子众等合道场人。无始时来至于今日。积罪无量难测边涯。造愆累生罕究其际。于<a href=\"/remen/sanbao.html\" class=\"keylink\" target=\"_blank\">三宝</a>所起不<a href=\"/remen/xinxing1.html\" class=\"keylink\" target=\"_blank\">信心</a>。对十方尊行非梵行。纵身杀害偷盗邪非。纵口妄言绮语恶骂。纵心贪欲嗔恚愚痴。从此广生无边恶业。循环三有没溺四流。五盖覆心十缠迷性。长居凡品<a href=\"/remen/jietuo.html\" class=\"keylink\" target=\"_blank\">解脱</a>无期。梵曰忏摩此云悔过。从今已后断相续心。往昔罪愆总愿消灭</p><p>第三得戒三归品</p><p>弟子众等合道场人。归依佛两足尊。归依法离欲尊。归依僧众中尊。惟愿三宝慈悲证明哀怜摄受(三说)弟子众等合道场人。归依佛竟。归依法竟。归依僧竟。我受八戒近住<a href=\"/remen/lvyi.html\" class=\"keylink\" target=\"_blank\">律仪</a>。愿尊忆持慈悲护念(三说)</p><p>第四问持说品</p><p>诸<a href=\"/remen/fozi.html\" class=\"keylink\" target=\"_blank\">佛子</a>等谛听。言八戒者。所谓一不杀。二不盗。三不染欲。四不<a href=\"/remen/wangyu.html\" class=\"keylink\" target=\"_blank\">妄语</a>。五不饮酒食肉。六不香油涂身及鬘花庄饰。七不作倡伎乐故往观听。八不上高大床及过中食。始于今时至明清旦。一日一夜随佛<a href=\"/remen/chujia.html\" class=\"keylink\" target=\"_blank\">出家</a>。于其中闲不得犯。能持否</p><p>第五<a href=\"/remen/huixiang.html\" class=\"keylink\" target=\"_blank\">回向</a>发愿品</p><p>弟子众等合道场人。<a href=\"/remen/shoujie.html\" class=\"keylink\" target=\"_blank\">受戒</a>善缘尽将回向法界含生。愿妄执情袪愚痴障尽。无分别智明了现前。有相行门炽然修学。<a href=\"/remen/huazang.html\" class=\"keylink\" target=\"_blank\">华藏</a>世界遍历游从。如来藏心深契根本。未证者证未圆者圆。<a href=\"/remen/zhongsheng.html\" class=\"keylink\" target=\"_blank\">众生</a>海中总愿<a href=\"/remen/chengfo.html\" class=\"keylink\" target=\"_blank\">成佛</a></p><p>五戒文</p><p>一切凡夫迷本觉性。随妄<a href=\"/remen/liuzhuan.html\" class=\"keylink\" target=\"_blank\">流转</a>居三有中。遂六趣区分人天隔越。佛有五戒令人奉持。从方便门入实相理</p><p>第一发诚稽请章</p><p>弟子众等合道场人。仰启十方虚空法界成正觉者。转法轮者般<a href=\"/remen/niepan.html\" class=\"keylink\" target=\"_blank\">涅槃</a>者。是我等辈真善知识。医王大师摄受我故。无边法藏一味醍醐。半满圆音摩诃衍教。是我良药是我舟航。于<a href=\"/remen/shengsi.html\" class=\"keylink\" target=\"_blank\">生死</a>河济度我故。三乘圣众八辈<a href=\"/remen/biqiu.html\" class=\"keylink\" target=\"_blank\">比丘</a>。趣寂声闻漏悲菩萨。于我等辈生怜愍心。如看病人救护我故。惟愿三宝弘誓愿力不思议力。于真性内起<a href=\"/remen/wuyuan.html\" class=\"keylink\" target=\"_blank\">无缘</a>慈。于今日时受我等请</p><p>第二悔过先罪章</p><p>弟子众等合道场人。旷劫愚迷至于今日。于第一义不明了故。生诸障门<a href=\"/remen/fannao.html\" class=\"keylink\" target=\"_blank\">烦恼</a>所知迷事迷理。触境起业<a href=\"/remen/suiyuan.html\" class=\"keylink\" target=\"_blank\">随缘</a>造愆身起三支口犯四过。意三业行转转逾深。如沙如尘其数无量。不觉身箧盛四毒蛇。五旃陀罗六入空聚。受诈亲善众多恶缘。驱驰<a href=\"/remen/shixin.html\" class=\"keylink\" target=\"_blank\">识心</a>五趣循转。从此积集八万四千人间。过非无恶不造。始于今日省察身心。披陈佛前总愿消灭</p><p>第三转邪归敬章</p><p>弟子众等合道场人。归依佛无上尊。归依法离欲尊。归依僧众中尊自从今日以佛为师。更不归余邪魔外道。惟愿三宝慈悲证明哀怜摄受(三说)</p><p>弟子众等合道场人。归依佛竟。归依法竟。归依僧竟。是佛婆伽婆。多陀阿伽度阿罗诃三藐三<a href=\"/remen/fotuo.html\" class=\"keylink\" target=\"_blank\">佛陀</a>。是我大师。我今归依愿佛摄受(三说)</p><p>第四说相合修章</p><p>佛子谛听。言优婆塞戒者。所谓一不杀。二不盗。三不邪行。四不妄语。五不饮酒食肉。始于今时尽未来际。于其中间不得犯。能持否</p><p>第五回向愿海章</p><p>弟子众等合道场人。向来受戒。回向<a href=\"/remen/puti.html\" class=\"keylink\" target=\"_blank\">菩提</a>真如性海。四流三有一切众生。总愿<a href=\"/remen/faxin.html\" class=\"keylink\" target=\"_blank\">发心</a>修普贤行。不断佛种生如来家。还将大悲展转开示。获髻中宝得衣里珠。当坐道场总愿成佛</p><p>受五戒八戒文一卷</p></div>"
}]