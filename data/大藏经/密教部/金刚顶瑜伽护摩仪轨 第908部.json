[{
    "title": "金刚顶瑜伽护摩仪轨 第908部",
    "author": "沙门不空 译",
    "html": "<div class=\"B1_text\"><p>金刚顶瑜伽护摩<a href=\"/remen/yigui.html\" class=\"keylink\" target=\"_blank\">仪轨</a> 一卷</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>我今说护摩由此速成就</p><p>由护摩业仪相应不间断</p><p>如是一切事随明当应作</p><p>随类作护摩无上成就业</p><p>护摩说多种略说有五类</p><p>广说大瑜伽于秘密教说</p><p>我今则略说持明之游戏</p><p>由护摩仪轨成就于族坛</p><p>护摩五种事一一有多种</p><p>息灾及增益第三为降伏</p><p>钩召为第四第五是敬爱</p><p>如是五护摩敬爱为最胜</p><p>我今说军茶依瑜伽相应</p><p>息灾炉正圆应当如是作</p><p>增益应正方三角作降伏</p><p>金刚形军茶钩召为最胜</p><p>长作莲花形敬爱为相应</p><p>已说五种类军茶业无上</p><p>息灾初夜起增益初日分</p><p>中日分应作降伏猛利法</p><p>钩召一切时后夜作敬爱</p><p>如是五瑜伽作业而等引</p><p>面北作息灾增益向东方</p><p>面南作降伏应面西而住</p><p>仰视遍诸方是为钩召仪</p><p>若敬爱相应应住面向西</p><p>息灾结佛印增益宝幖帜</p><p>金刚怒降伏金刚钩钩召</p><p>大召而相应敬爱莲花部</p><p>如是五瑜伽应作护摩事</p><p>息灾烧甘木增益用果木</p><p>苦木降伏业刺木为钩召</p><p>花木说敬爱如是五种木</p><p>瑜伽者应用息灾炉作轮</p><p>增益三股杵降伏一股作</p><p>钩召应作钩敬爱作莲花</p><p>息灾炉应量横全竖半肘</p><p>增益两肘量竖量应用半</p><p>降伏军茶相三角各一肘</p><p>竖量应半之钩召长一肘</p><p>横竖各减半敬爱亦一肘</p><p>横竖如钩召五种军茶坛</p><p>应画作三重中院羯磨杵</p><p>四隅画莲叶第二院四契</p><p>谓四波罗蜜四隅内<a href=\"/remen/gongyang.html\" class=\"keylink\" target=\"_blank\">供养</a></p><p>第三院应画八方天眷属</p><p>四隅于四门外供养四摄</p><p>中安遍照尊此息灾军茶</p><p>余四军茶相三院皆如是</p><p>增益于中院应画羯磨宝</p><p>四隅画莲叶第二院应画</p><p>宝生佛眷属第三院及门</p><p>亦如前所说降伏于中院</p><p>独股羯磨杵四隅画莲叶</p><p>第二院应画降三世眷属</p><p>四种忿怒相第三院及门</p><p>亦如前所说而皆忿怒相</p><p>钩召于中院应画金刚钩</p><p>四隅画莲华第二院应画</p><p>不动佛眷属第三院四隅</p><p>八方及四门如初军茶知</p><p>敬爱于中院画莲花羯磨</p><p>四隅三股杵第二院应画</p><p>无量寿眷属应画四种尊</p><p>第三院四隅八方及四门</p><p>所说亦如前此是五护摩</p><p>瑜伽经所说<a href=\"/remen/xiuxing.html\" class=\"keylink\" target=\"_blank\">修行</a>者应知</p><p>四契及四摄内外八供养</p><p>布列在坛位阿阇梨今说</p><p>行人南方坐金刚应在南</p><p>宝部而在西法契当北面</p><p>羯磨在东方嬉戏西南隅</p><p>鬘应西北角歌契处东北</p><p>舞印在东南<a href=\"/remen/shaoxiang.html\" class=\"keylink\" target=\"_blank\">烧香</a>如嬉戏</p><p>花供准鬘方灯应如歌咏</p><p>涂香如舞位钩在金刚后</p><p>索与宝部对锁应随法契</p><p>铃如羯磨知随行人右旋</p><p>诸坛当如是循环而安立</p><p>息灾第二院四波罗蜜契</p><p>金刚三股杵宝契如宝形</p><p>法如独股杵上戴开敷莲</p><p>羯磨羯磨杵嬉戏三股杵</p><p>鬘如宝冠形歌应画箜篌</p><p>舞独股羯磨钩为金刚钩</p><p>索如盘索势一头半独股</p><p>而在于中心锁如并两环</p><p>其中如连环铃作金刚铃</p><p>灯作蜡烛相涂香画香器</p><p>烧香作香炉散花为花盘</p><p>增益第二院宝生尊眷属</p><p>光相如日形笑如横三股</p><p>其中间安齿幢如竖宝幢</p><p>降伏四忿怒萨埵三股杵</p><p>王如并二钩善哉并双手</p><p>以作弹指相爱如竖弓箭</p><p>钩召第二院亦如降伏坛</p><p>而无有增减敬爱第二院</p><p>无量寿眷属法<a href=\"/remen/rufa.html\" class=\"keylink\" target=\"_blank\">如法</a>波罗</p><p>利当为剑形语应画舌相</p><p>因作日轮形中独股羯磨</p><p>延命如增益炉外画甲胄</p><p>如人被甲形而令双袖垂</p><p>袖如三独股下如覆熏笼</p><p>上作三峰形如三独股杵</p><p>内外八供养及与四护等</p><p>诸炉皆如一一一所画契</p><p>皆坐莲花上而有火焰光</p><p>八方天眷属亦如诸契等</p><p>皆随行人座而起于东方</p><p>帝释独股杵缯系左右飞</p><p>火天画军持莲座上火焰</p><p>焰摩两股叉其中安人头</p><p>缯飞如帝释罗刹主画刀</p><p>座焰如火天水天画罥索</p><p>两头犹股头风天作幡旗</p><p>而坐莲花中毗沙门作棒</p><p>缯系亦如上舍那半三股</p><p>莲座火焰光智者应善知</p><p>审谛无错谬</p><p>其炉缘高两指阔四指。缘内炉口本地。阔两指。于中契印高两指。其炉近身。开竖项。阔四指长两指。次横长十指竖阔四指。次作莲花叶形令大小相称。从竖项至叶末都十二指。高下并与缘齐。五种炉并同。其治地法如大曼茶罗。掘地加持所用锹等印。二羽金刚缚。禅智进力各相并竖。<a href=\"/remen/zhenyan.html\" class=\"keylink\" target=\"_blank\">真言</a>二十一遍真言曰</p><p>唵儞佉那嚩苏(上)提萨嚩(二合引)诃</p><p>加持泥及瞿摩夷涂香等印。二羽合掌。屈进力戒方二节。相合。禅智并竖。去进力令如口形。真言二十一遍真言曰</p><p>唵阿(上)蜜哩(二合)都纳婆(上二合)嚩野吽发吒萨嚩(二合)诃</p><p>加持五色粉印及真言。并如瑜伽经所说。加持酥蜜酪乳及木五谷香花等。并以金刚羯磨菩萨真言。加持各七遍印二羽各以禅智捻檀慧甲。余三度磔开竖。如金刚杵形。即相叉右押左真言曰</p><p>唵嚩日啰(二合)羯磨捡</p><p>所烧护摩支。皆安右边。酥于莲叶台上。蜜酪乳乳糜饭等。近炉右边安。左边置二器盛香水(器用金银铜白瓷商佉等并通用香用白檀郁金龙脑等)二器一用<a href=\"/remen/sajing.html\" class=\"keylink\" target=\"_blank\">洒净</a>火及供养物等。一用圣众火天漱口。洒净印。禅捻檀甲余三度磔开竖。如三股杵形以洒水真言曰</p><p>唵阿蜜哩(二合)谛吽发吒</p><p>漱口印。右羽金刚拳。舒进度搅水。加持七遍讫。便屈四度作掬。抄水垂臂。合掌向身。右旋洒火真言曰</p><p>唵嚩啰娜嚩日啰(二合引)昙</p><p>息灾本尊火天及炉衣服食香花。皆用白。作吉祥坐。与慈心相应(交两脚竖膝右压左)</p><p>增益皆用黄。全跏坐。降伏皆用黑。蹲踞坐。钩召皆用赤半跏坐。敬爱色同钩召贤坐(跂物垂脚)</p><p>迎请从<a href=\"/remen/sanmei.html\" class=\"keylink\" target=\"_blank\">三昧</a>耶至迎请。皆依本法。或随五种护摩。随部部主。五相成身迎请已。诵赞叹。以四摄安立圣众。围绕炉。然后献阏伽。各结本羯磨印安立。示本三昧耶。诵护摩真言一百八遍。然后取一花。以火天真言加持三遍或七遍掷火中。然后结火天印。以左羽握右羽腕。右羽舒掌向外。屈禅度横在掌中。进度如钩来去。招以迎请。献已以禅捻进度。即成发遣真言曰</p><p>唵翳呬翳呬摩诃部多泥(上)嚩哩使(二合) 儞尾(二合)惹萨哆摩孽哩(二合)呬怛嚩(二合)虎帝摩诃啰么悉纸(平)珊儞呬都婆嚩阿誐那(二合)曳诃微也(二合)迦微也(二合)嚩诃娜耶娑嚩(二合)诃(引)</p><p>迎已以香水三洒。三漱口。然后用本真言。以大杓三满酌酥投火。想投火天口中。至于<a href=\"/fjrw/hcrw/zyfs3/109840.html\" class=\"keylink\" target=\"_blank\">心莲</a>花。真言曰(加持花亦用此)</p><p>唵阿誐那(二合)曳娑嚩(二合引)诃</p><p>即以此真言。小杓三投蜜酪乳。及木乃至香花等。想火天四臂右手<a href=\"/remen/wuwei.html\" class=\"keylink\" target=\"_blank\">无畏</a>。第二手持珠。左手仙杖。第二手执军持。想从心遍身中。流出无量涂香云花云烧香云饮食灯明种种供养。供养一切佛菩萨缘觉声闻及一切世天。于火天真言娑嚩诃上。称所求事投之。然以大杓三满投供养。加持一花置本方坐处。请出炉还本座。然后三净火。以四字明迎请佛菩萨。各坐本座。三献漱口。以满三大杓酥献。然后复以杓三酌蜜酪乳乳糜饭。及木五谷花香等。各三投。想投圣尊口中至心。若作息灾法。五谷中须十倍加油麻。木用一百八枚。或五十四或二十一。真言曰</p><p>唵萨嚩播波娜诃那嚩日啰(二合)耶娑嚩(二合引)诃(引)</p><p>或有教中说。用本部母真言为息灾。或本尊真言。或毗卢遮那真言。皆娑嚩。诃上加所为。自他愿除一切灾语。心专注于炉中圣众。想圣众皆从心外。遍身毛孔。流出供养云海。至无边世界。供养一切佛。及除一切三恶趣苦恼。护摩已。以满三大杓酥。献圣众。所残五谷香花等。聚一器中。献十方世天。余炉并同</p><p>若作增益。如前迎火天。即献圣众三大杓木及香花等。并如前烧粳米。或欲延命烧屈蒌草。其延命炉如前增益炉。外作甲胄形。余香花等并如前。唯粳米屈蒌草。加余物十倍。增益真言曰</p><p>唵嚩日啰(二合引)补瑟吒(二合)曳(平)娑嚩(二合引)诃</p><p>延命契。二羽各金刚拳。舒进力相钩置顶上。想身为降三世。于印上想毗卢遮那佛。从身中流出天<a href=\"/remen/ganlu.html\" class=\"keylink\" target=\"_blank\">甘露</a>。灌注行人身。延命真言曰</p><p>唵嚩日啰(二合)喻晒(师皆反)娑嚩(二合引)诃</p><p>于娑嚩诃上。加为自他愿增益或延命语。或当时心所愿。安如是语。心专注于炉中圣众。想从圣众心外。遍身毛孔中。流出供养云海。至无边世界。供养一切佛。及光明照触一切有情<a href=\"/remen/liudao.html\" class=\"keylink\" target=\"_blank\">六道</a>四生。皆获荣盛富贵及延<a href=\"/remen/shouming.html\" class=\"keylink\" target=\"_blank\">寿命</a>。即以此光明。想自宅中雨七宝及所资用物。又想天甘露。灌注自身周遍毛孔。若作降伏法。如前迎火天。或用蔓菁或芥子等油。或水牛酥或用噜地啰。先献圣众三大杓已。用无香花及臭花安悉香盐毒药等。或用铁末。或作彼形。段段截投之(芥子蜡盐毒药等作)</p><p>投火天时。即想从火天心外。遍身中。流出器仗投彼身上。想火天及本尊。皆作忿怒形真言曰</p><p>吽嚩日啰(二合)萨怛嚩(二合)耶发吒(半音)</p><p>于发上。加彼名号。或用本尊法。或用不动尊真言。或降三世真言。或文殊师利六足尊真言。想忿怒尊身中。流出器仗云海。供养尽<a href=\"/remen/xukong.html\" class=\"keylink\" target=\"_blank\">虚空</a>一切忿怒尊。即此器仗落彼上及家。若作钩召法。迎请火天。及所用木花等物皆如增益。唯花用有刺木赤花。或用本尊法中所烧物。真言曰</p><p>吽嚩日啰(二合)羯哩洒(二合)耶弱</p><p>于弱上。加彼人名。即想从本尊心外。遍身流出无量金刚钩。供养尽虚空一切佛菩萨贤圣。即想比钩。钩召三恶趣有情。安置人天善处。即以此众钩。入彼心召来</p><p>若作敬爱法。迎请及所用物并同上。唯花用赤色花。或用本尊法中所用物真言曰</p><p>吽嚩日啰(二合)勿舍野弱</p><p>于弱上。加彼名号。即想本尊身中。流出花箭。遍无量世界。供养一切佛贤圣。及射声闻缘觉厌离心及六道四生互增恚心。即以此众箭射彼人五处(所谓额两乳心及下分)凡诸炉。若无酥用乳亦得。若遥加持人。或抄名或取前人衣。标心而加持。供养圣众已。用大杓三满杓献圣众。并三洒三漱。即取小杓。以灭三恶趣真言。为一切有情。护摩七遍或二七或三七真言曰</p><p>唵嚩日啰(二合)波尼尾萨普吒耶萨嚩跛耶满陀娜儞钵啰谋讫洒(二合)耶萨嚩跛耶誐帝毗药(二合)萨嚩萨怛挽萨嚩怛他誐多嚩日啰(二合)三么耶吽怛啰吒(半声)</p><p>即心奉送圣众。还本座。即以四字明。引十方世天入炉中。依前三洒漱。即以所残香花五谷酥蜜等。投火各诵本真言一遍或三遍。各于萨嚩诃上。加所求事。即结圣众羯磨及三昧耶契。诵赞叹发愿。结降三世。左旋解界。即奉送如念诵法。即出道场。于道场外八方。敷茅草或莲叶或诸余青草。或涂圆坛为十位。于帝释右左。置梵天地天位。与八方而十。若道场外无置位处。即于道场前闲静处。为方界。于中布八方。于中央布两位。置梵天地天。以施十方天食。应用杂粥。所谓粳米油麻菉豆相和煮。令极清净香美。盛一器中。每座先置一净叶。循环率置叶上。先以净瓶盛香水。即泻少香水于叶上。以献。次以右手中无名二指。弹少涂香以献。次献一花置之于座。次献烧香。以炉焚香于座前。献诸座同此一炉。次率一杓粥。置叶上以献。次用小蜡烛或纸烛以献。便插粥上。从香水至烛。各以本真言加持三遍。每位从水至烛献毕。然向其次。其烛作意献。诸位未遍已来。不用令灭。须助伴或驱使。数人各执一物以供事。若一一自取。即烛必不终事。每位于萨嚩诃上。加所求愿语</p></div>"
}]