[{
    "title": "往生西方净土瑞应传 第2070部",
    "author": "未知",
    "html": "<div class=\"B1_text\"><p><a href=\"/remen/wangsheng.html\" class=\"keylink\" target=\"_blank\">往生</a>西方<a href=\"/remen/jingtu.html\" class=\"keylink\" target=\"_blank\">净土</a>瑞应传</p><p>夫以诸佛兴慈多诸方便。唯往生一路易契机缘。详往古之志诚。并感通于瑞典。则有<a href=\"/remen/shamen.html\" class=\"keylink\" target=\"_blank\">沙门</a>文谂释子少康。于往生论中高僧传内。标扬真实。序录希奇。证丹诚<a href=\"/remen/ganhua.html\" class=\"keylink\" target=\"_blank\">感化</a>之缘。显<a href=\"/remen/foli.html\" class=\"keylink\" target=\"_blank\">佛力</a>难思之用。致使古今不坠道俗归心。再续玄风。重兴盛事。使以<a href=\"/remen/faxin.html\" class=\"keylink\" target=\"_blank\">发心</a>之士坚固无疑。未起信之人依捉有路。聊申序耳</p><p>慧远法师第一</p><p>东晋朝僧慧远法师雁门人也。卜居庐山。三十余载。影不出山。迹不入俗。送客以虎溪为界。虽博群典。偏弘西方。岩下建净土堂。晨夕礼忏。有朝士谢灵运高人刘遗民等。并弃世荣。同修净土。信士都有一百二十三人。于无量寿像前。建斋立誓。遗民著文赞颂。感一仙人乘云听说。或奏清呗声御长风。法师以义熙十二年八月六日。圣众遥迎。<a href=\"/remen/linzhong.html\" class=\"keylink\" target=\"_blank\">临终</a>付属。右胁而化。年八十三矣</p><p>昙鸾法师第二</p><p>齐朝昙鸾法师家近五台。洞明诸教。因得此土仙经十卷。欲访陶隐居学仙术。后逢<a href=\"/remen/sanzang.html\" class=\"keylink\" target=\"_blank\">三藏</a>菩萨问曰。<a href=\"/remen/fofa.html\" class=\"keylink\" target=\"_blank\">佛法</a>中有长生不死法胜此土仙经否。三藏唾地惊曰。此方何处有长生不死法。纵得延寿。年尽须堕。即将无量寿观经授与鸾曰。此大仙方。依而行之。长得<a href=\"/remen/jietuo.html\" class=\"keylink\" target=\"_blank\">解脱</a>。永离<a href=\"/remen/shengsi.html\" class=\"keylink\" target=\"_blank\">生死</a>。鸾便须火遂焚仙经。忽于半夜见一梵僧入房。语鸾曰。我是<a href=\"/chanzong/gongan/53414.html\" class=\"keylink\" target=\"_blank\">龙树菩萨</a>。便说偈。已落叶不可更附枝。未来粟不可仓中求。白驹过隙不可暂驻。已去者叵反未来未可追。在今何在白驹难可回。法师乃知寿终。集<a href=\"/remen/dizi.html\" class=\"keylink\" target=\"_blank\">弟子</a>三百余人。自执香炉面西。教诫门徒劝崇西方。以日初出时。齐声<a href=\"/remen/nianfo.html\" class=\"keylink\" target=\"_blank\">念佛</a>。即便寿终。寺西五里有一尼寺。闻空中音乐西来东去。须臾又闻东来西去</p><p>道珍禅师第三</p><p>梁朝道珍禅师于庐山念佛。因作水观。梦见水。百人乘船欲往西方。乃求附载。船上人不听。珍曰。贫道一生修西方业。何故不听。船上人曰。师业未圆。未诵弥陀经。并营浴室。于是船人一时俱发。珍既不得去。啼泣睡觉。乃诵经浴僧。多时又梦。一人乘白银楼台。举手言曰。珍禅师。汝业已圆。好用其心。故来相报。定生西方。临终夜。山顶如列数千炬火。异香满寺。已后于经函中收得存生遗记。未终前并不说于人</p><p>僧崖第四</p><p>后周朝僧崖住益州多宝寺。性少语言。不杂嬉戏。每游山林。以终日。人问何故。答曰。人是可恶。我思之耳。于城西烧左手五指。道俗千万拥之而哭。师曰。但守菩萨心。我无哭也。人问痛否。答曰。心既无痛。指何痛也。火烧手掌。骨髓沸涌。人问其故。答曰。缘诸<a href=\"/remen/zhongsheng.html\" class=\"keylink\" target=\"_blank\">众生</a>不能行忍。今观不忍者忍不烧者烧。又告众曰。末劫轻慢嚚薄。见佛像故木头。闻经如风过马耳。烧手灭身。欲令信重佛法。谓弟子曰。我灭度后。好<a href=\"/remen/gongyang.html\" class=\"keylink\" target=\"_blank\">供养</a>病人及丑陋者并畜生。凡斯之徒多是诸佛菩萨权化。自非大心平等。何能一切恭敬。或见天花及僧崖。披班衲锡杖。与六百僧。乘空西没</p><p>慧命禅师第五</p><p>后周朝慧命禅师太原人。与南岳思禅师为道友。行方等忏。松下相看哭曰。即此两处便可终焉。不经旬日逼疾。跏趺面西。唱佛来也。合掌而终。俱年八十三。时人梦见。<a href=\"/remen/tianren.html\" class=\"keylink\" target=\"_blank\">天人</a>幢幡。唱言善哉。来迎二师去</p><p>静霭禅师第六</p><p>后周朝静霭禅师在俗时。入寺见<a href=\"/remen/diyu.html\" class=\"keylink\" target=\"_blank\">地狱</a>变相。谓同辈曰。审业如之。谁免斯苦。遂白母<a href=\"/remen/chujia.html\" class=\"keylink\" target=\"_blank\">出家</a>。常居林野。僧众问曰。师应处世接化。乃丧德林泉。霭曰。道贵行用。不即在人余。观时进退。且隐居耳。属周武帝灭佛法。霭恨无力<a href=\"/remen/hufa.html\" class=\"keylink\" target=\"_blank\">护法</a>。告弟子曰。吾无益于世。当舍自身。跏趺盘石。驻纳衣。乃自割衣。手足段布于石上。引肠胃挂于树枝。仍以刀割心。捧之而卒。遗书曰。诸有缘者。于佛法中。莫生退转。必扶善利。五以三缘舍此身命。一者自见多过。二者不能护法。三者欲速见佛。乃述偈曰。愿诸众生。闻我舍身。天耳成就。<a href=\"/remen/puti.html\" class=\"keylink\" target=\"_blank\">菩提</a>究竟。此身不净底。下屎囊。九孔出。如满堤塘。舍身秽形。愿生净土。一念花开。弥陀佛所</p><p>顗禅师第七</p><p>隋朝天台顗禅师颖川人。陈代讲净名经次。忽见三道宝阶从空而下。数十梵僧执炉。入堂绕顗三迊。顗遂告曰。吾从生已来。坐向西方。念阿弥陀佛摩诃<a href=\"/remen/banruo.html\" class=\"keylink\" target=\"_blank\">般若</a>观音势至。威神之力不过此也。吾多请观音<a href=\"/remen/chanhui.html\" class=\"keylink\" target=\"_blank\">忏悔</a>。从染疾来。西方之念弥切。吾应随去。有送药者。答曰。病不与身合。年不与心合。药岂能遣病乎。吾生劳毒器。死脱休归。观音势至今来迎我。令唱法花经题。赞曰。法门父母。慧解由生。微妙难测。绝于今日。又唱<a href=\"/fojing/wuliangshoujing/40729.html\" class=\"keylink\" target=\"_blank\">无量寿经</a>。赞曰。四十八愿。<a href=\"/remen/zhuangyan.html\" class=\"keylink\" target=\"_blank\">庄严</a>净土。花池宝树。易往无人。又命维那曰。临终闻钟。增其<a href=\"/remen/zhengnian.html\" class=\"keylink\" target=\"_blank\">正念</a>。且各默然。吾将去矣。言讫而终。年六十。开皇十七年十一月二十四日迁化。造寺四十五所。度僧四千人。写经十五藏。造金银旃檀像十万余体。即智者法空大师也</p><p>僧道喻第八</p><p>隋朝僧道喻于开觉寺念阿弥陀佛。造栴檀像长三寸。后道喻忽死。经七日却稣曰。初见一贤者往生至宝池边。贤者绕花三迊。花便开敷。遂入而坐。喻绕花三迊。花不为开。以手拨花。花随萎落。阿弥陀佛告言。汝且还彼国。忏悔众罪。香汤沐浴。明星出时。我来迎汝。汝造我像。因何太小。喻白言。心大即大。心小即小。言讫像遍于<a href=\"/remen/xukong.html\" class=\"keylink\" target=\"_blank\">虚空</a>。即依香汤沐浴。一心忏悔。白众人曰。为喻念佛。明星出时。化佛来迎。光明众皆闻见。即便命终。时开皇八年矣</p><p>登法师第九</p><p>隋朝登法师于并州兴国寺讲<a href=\"/fojing/niepanjing/\" class=\"keylink\" target=\"_blank\">涅槃经</a>。道俗来听。若长若幼。口授阿弥陀佛名。劝共往生。至开皇十二年。异香迎接。殡送之日。香云遍一切聚落</p><p>洪法师第十</p><p>隋朝洪法师并州人。一生<a href=\"/remen/jingjin.html\" class=\"keylink\" target=\"_blank\">精进</a>不执钱宝。常念西方。期弥陀佛。临终时。见兜率天童男童女来迎。法师曰。我期西方。不生天上。令徒众念佛。口曰西方佛来迎也。言讫命终。当仁寿四年矣</p><p>道绰禅师第十一</p><p>唐朝绰禅师并州人。玄忠寺讲观经二百遍。<a href=\"/remen/sanmei.html\" class=\"keylink\" target=\"_blank\">三昧</a>七岁并解念佛。自穿楼珠。劝人念佛。语常含笑。不曾面背西语善导曰。道绰恐不往生。愿师入定为佛得否。善导入定。见佛百余尺曰。道绰现修念佛三昧。不知舍此报身得往生否。又问。何年月得生。答曰。伐树连下斧。<a href=\"/remen/wuyuan.html\" class=\"keylink\" target=\"_blank\">无缘</a>莫共语。还家莫辞苦。又令绰忏悔。一者安居经像于浅处。自居安稳房中。二者作<a href=\"/remen/gongde.html\" class=\"keylink\" target=\"_blank\">功德</a>使出家人。对十方僧忏悔。三者因修建伤损含生。对众生忏悔。又问。终时有何瑞相令人见闻。答曰。亡日我放白毫。远照东方。此光现时。来生我国。果至亡日。三道光白毫照于房内。又见昙鸾法师光。七宝池中语曰。净土已成。余报未尽。紫云境上三度现</p><p>善导禅师第十二</p><p>唐朝善导禅师姓朱。泗州人也。少出家。时见西方变相叹曰。何当托质莲台栖神净土。及受具戒。妙开律师共看观经。喜交叹乃曰。修余行业迊僻难成。唯此观门定超生死。遂至绰禅师所问曰。念佛实得往生否。师曰。各辩一莲花。行道七日。不萎者即得往生。又东都英法师讲<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>四十遍。入绰禅师道场。游三昧而叹曰。自恨多年空寻文疏劳身心耳。何期念佛不可思议。禅师曰。经有诚言。佛岂<a href=\"/remen/wangyu.html\" class=\"keylink\" target=\"_blank\">妄语</a>。禅师平生常乐乞食。每自责曰。释迦尚乃分卫。善导何人端居索供。乃至<a href=\"/remen/shani.html\" class=\"keylink\" target=\"_blank\">沙弥</a>并不受礼。写弥陀经十万卷。画净土变相二百铺。所见塔庙无不修葺。佛法东行。未有禅师之盛矣</p><p>炫法师第十三</p><p>唐朝炫法师并州人。逢绰禅师讲观经。方始回心。五年专念佛。一日一夜礼千拜。念佛七万遍。恐寿终倍加精进。梦见释迦佛文殊赞<a href=\"/fojing/miaofalianhuajing/\" class=\"keylink\" target=\"_blank\">法华经</a>。又梦见三道向西去。第一道总是俗人。第二道上道俗相兼。第三道上唯有僧。口曰总是往生人</p><p>岸禅师第十四</p><p>唐朝岸禅师并州人。修往生业。每行方等忏。临终时。观音势至二菩萨于空中现。召内画工人。无能画者。忽感二人曰。西京来。欲往台山。便与图写讫。一去无踪。师谓弟子曰。谁能逐我往西去。最少童子曰。愿随去。便入道场端坐而终。春秋八十矣。垂拱元年正月七日迁化</p><p>大行禅师第十五</p><p>大行禅师齐州人也。入太山草衣木食。求法华三昧。感普贤菩萨现身。教师念阿弥陀佛。经三七日。夜将半时。忽见琉璃地。心眼洞明十方佛。后疾右胁而终。葬后棺椁异香数日不散。仪貌如生都不异也</p><p>藏禅师第十六</p><p>藏禅师汾州人也。出门遍礼塔庙。不受俗道拜先起制心止于六贼。一念觉而无失。每为僧事。代于奴仆。见垢衣潜收洗补。盛夏脱衣入草餧之蚊巍C?罩?铡V钐齑蔚诶辞氩蝗ァ</p></div>"
}]