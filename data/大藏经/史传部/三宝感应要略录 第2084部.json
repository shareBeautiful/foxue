[{
    "title": "三宝感应要略录 第2084部",
    "author": "非浊",
    "html": "<div class=\"B1_text\"><p>第一卷第二卷第三卷</p><p><a href=\"/remen/sanbao.html\" class=\"keylink\" target=\"_blank\">三宝</a><a href=\"/remen/ganying.html\" class=\"keylink\" target=\"_blank\">感应</a>要略录 卷上</p><p>三宝感应要略录</p><p>盖三宝感应要略录者。灵像感应以为佛宝。尊经感应以为法宝。菩萨感应以为僧宝。良是浊世末代目足。断恶修善规模也。夫信为道源<a href=\"/remen/gongde.html\" class=\"keylink\" target=\"_blank\">功德</a>之聚。行为要路<a href=\"/remen/jietuo.html\" class=\"keylink\" target=\"_blank\">解脱</a>之基。道达三千劝励后信。教被百亿开示像迹。今略表其肝要。粗叙奇瑞。此缘若堕将来无据。蕳以三聚分为三卷。令其易见矣。佛宝聚上</p><p>三宝感应要略录卷上目录第一优填王波斯匿王释迦金木像感应第二影胜大王释迦画像感应第三汉土最初释迦灵像感应第四梁祖武帝请释迦瑞像感应第五凝观寺僧法庆未毕释迦像感应第六唐陇西李太安妻为安造释迦像救死感应第七悟真寺释惠镜造释迦弥陀像见<a href=\"/remen/jingtu.html\" class=\"keylink\" target=\"_blank\">净土</a>相感应第八健陀罗国二贫人各一金钱共画一像感应第九唐虞安良助造释迦像免苦感应第十北印度国<a href=\"/remen/shamen.html\" class=\"keylink\" target=\"_blank\">沙门</a>达磨流支感释迦感应第十一鸡头摩寺五通菩萨请阿弥陀佛图写感应第十二隋安乐寺释惠海图写无量寿像感应第十三隋朝僧道喻三寸阿弥陀像感应第十四并州张元寿为亡亲造阿弥陀像感应第十五释道如为救三途<a href=\"/remen/zhongsheng.html\" class=\"keylink\" target=\"_blank\">众生</a>造阿弥陀像感应第十六宋沙门释僧高造丈六无量寿像感应第十七阿弥陀佛化作鹦鹉引接安息国感应第十八阿弥陀佛作大鱼身引接捕渔人感应第十九信妇言称阿弥陀佛名感应第二十十念<a href=\"/remen/wangsheng.html\" class=\"keylink\" target=\"_blank\">往生</a>感应第二十一释俊惠图造阿閦佛像感应第二十二<a href=\"/remen/tianzhu.html\" class=\"keylink\" target=\"_blank\">天竺</a>波罗门造药师形像得子五十年寿感应第二十三昔一贵姓祈请药师灵像得富贵感应第二十四贫人以一文铜钱供药师像得富贵感应第二十五<a href=\"/remen/pojie.html\" class=\"keylink\" target=\"_blank\">破戒</a>者称药师名戒还得净感应第二十六夏侯均造药师形像免罪感应第二十七药师如来救难产苦感应第二十八温州司马家室亲属一日之中造像药师七躯感应第二十九造毗卢舍那佛像拂障难感应第三十圣无动尊自称无价驮婆感应第三十一释含照图写千佛像感应第三十二胎藏曼荼罗相传感应第三十三金刚界曼陀罗传弘感应第三十四建金刚界灌顶道场祈雨而得感应第三十五<a href=\"/remen/libai.html\" class=\"keylink\" target=\"_blank\">礼拜</a>金刚界大曼陀罗图感应第三十六念胎藏大曼陀罗诸尊像感应第三十七汉明帝时<a href=\"/sheli/fo/\" class=\"keylink\" target=\"_blank\">佛舍利</a>感应第三十八吴王围寺执僧<a href=\"/remen/sheli.html\" class=\"keylink\" target=\"_blank\">舍利</a>浮光于钵上感应第三十九唐阿得造塔放还感应第四十五级未就临刑刃断感应第四十一庙神奉绢世高起塔离蟒身感应第四十二昔须达长者图度精舍地感应第四十三灭后建立精舍地感应第四十四<a href=\"/remen/shani.html\" class=\"keylink\" target=\"_blank\">沙弥</a>以杖加精舍为壁木延寿感应第四十五拂精舍庭生天感应第四十六昔于父母故宅地造精舍感应第四十七室罗伐悉底国寺蔽大祠感应第四十八昔贫儿以木叶戏作寺延寿感应第四十九<a href=\"/remen/biqiu.html\" class=\"keylink\" target=\"_blank\">比丘</a>补寺壁孔延寿感应第五十昔金地国王治古寺延寿感应</p><p>释子非浊集</p><p>第一优填王波斯匿王释迦金木像感应(出阿含观佛造像游历记律。及西国传志诰等)</p><p>释迦牟尼如来成道八年。思报母摩耶恩。从祇洹寺起。往忉利天。于善法堂中金石之上。结跏趺坐。尔时摩耶。出两道乳。润<a href=\"/remen/shizun.html\" class=\"keylink\" target=\"_blank\">世尊</a>唇。示亲子缘。佛为<a href=\"/remen/shuofa.html\" class=\"keylink\" target=\"_blank\">说法</a>。是时人间<a href=\"/remen/sizhong.html\" class=\"keylink\" target=\"_blank\">四众</a>。不见如来。渴仰忧愁。如丧父母。如箭入心。共往世尊所住处。园林庭宇。悉空无佛。倍加悲恋。不能自止。问阿难言。如来今日竟为所在。阿难报曰。我亦不知。二王思都如来。遂得苦患。尔时优填王。敕国界内诸奇巧师匠。而告之曰。我今欲作佛像。巧匠白王言。我等不能作佛妙相。假使毗首羯摩天。而有所作。亦不能得似于如来。我若受命者。但可摸拟螺髻玉毫少分之相。诸余相好光明威德难及。谁能作耶。世尊来会之时所造形像。若有戏误。我等名称普并皆退失。窃共筹量。无能敢作。复白王言。今造像应用纯紫栴檀之木。文理体质坚密之者。但其形相。为座为立。高下若何。王以此语问臣。智臣白王言。当作坐像。一切诸佛。得大<a href=\"/remen/puti.html\" class=\"keylink\" target=\"_blank\">菩提</a>。转<a href=\"/remen/zhengfa.html\" class=\"keylink\" target=\"_blank\">正法</a>轮。现大神变。作大佛事。皆悉坐故。应作坐师子座结跏趺坐之像。时毗首羯摩。变身为匠。持诸刻器。到于城门白言。我今欲为大王造像。王心大喜。与主藏臣。于内藏中。选择香木。肩荷负持。与天匠而谓之言。仁为造像。令与如来形相似。时大目连。请佛神力。往令图相。还返操斧破木。其声上彻忉利天。至佛会所。以<a href=\"/remen/foli.html\" class=\"keylink\" target=\"_blank\">佛力</a>声所及处。众生闻者。罪垢皆得消除。盲者得眼。聋者能闻。哑者能言。丑者端正。贫者得福。乃至三途离苦得乐。一切未曾有益。皆悉现起。是时天匠。不日而成。高七尺。或云五尺。机见不同。面及手足。皆紫金色。王见相好。心生净信。得柔顺忍。<a href=\"/remen/yezhang.html\" class=\"keylink\" target=\"_blank\">业障</a><a href=\"/remen/fannao.html\" class=\"keylink\" target=\"_blank\">烦恼</a>并消除。唯除曾于<a href=\"/remen/shengren.html\" class=\"keylink\" target=\"_blank\">圣人</a>起恶语业。是时波斯匿王。复召国中巧匠。欲造佛像。而生此念。如来形体。莫如真金。即纯以紫摩金。而作高五尺。尔时阎浮之内。始此二如来像。尔时如来。过夏经九十日已。告四众言。却后七日。当下至阎浮提僧伽尸国大池水测。时天帝告<a href=\"/remen/zizai.html\" class=\"keylink\" target=\"_blank\">自在</a>天。从须弥顶至池水。作三径路。金银水精。或时地作。或净居天作也。是时如来踏金道。时五王往诣佛所。迦尸国波斯匿王。拔嗟国优填王。五都人民之主恶生王。南海主优陀延王。摩诃陀国瓶沙王。头面礼足。尔时优填王。顶戴佛像。并诸上供珍异之至佛所。而一奉献佛。时木像从座而起。如生佛足步<a href=\"/remen/xukong.html\" class=\"keylink\" target=\"_blank\">虚空</a>。足下雨华。放光明来迎世尊。合掌叉手。为佛作礼少似于佛。而说偈言。佛在忉利天。为母说法时。大工造像声。远闻善法堂。三十三天众。同音皆<a href=\"/remen/suixi.html\" class=\"keylink\" target=\"_blank\">随喜</a>。未来世造像。获无量胜福。尔时世尊。亦复长跪合掌向像。于虚空中。百千化佛。亦皆合掌。其像躬低头。世尊亲为摩顶授记曰。吾灭后一千年外。当于此土为人天作大<a href=\"/remen/154932.html\" class=\"keylink\" target=\"_blank\">饶益</a>。我诸<a href=\"/remen/dizi.html\" class=\"keylink\" target=\"_blank\">弟子</a>。以付属汝。若有众生。于佛灭后造像。幡华众香持用<a href=\"/remen/gongyang.html\" class=\"keylink\" target=\"_blank\">供养</a>。是人来世。必得见佛。出<a href=\"/remen/shengsi.html\" class=\"keylink\" target=\"_blank\">生死</a>苦。尔时优填王。白世尊言。前佛灭度造像者。犹在世不。佛言。我以佛眼普见十方。前佛灭度后造像者。皆生十方佛前。无有一人犹在生死。但造菩萨像者。故留在世。瓶沙王是也。尔时木像。白生佛言。世尊前进。可入精舍。世尊亦语像言。止止不须说。我缘将尽。入灭不久。汝在<a href=\"/remen/shijian.html\" class=\"keylink\" target=\"_blank\">世间</a>。久利众生。在前而入灭。若在后者。<a href=\"/remen/rensheng.html\" class=\"keylink\" target=\"_blank\">人生</a>轻慢。再三往复。其像进却还本位。于是世尊自移于寺边小精舍之内。与像异处。相去二十步。优填王。<a href=\"/remen/huanxi.html\" class=\"keylink\" target=\"_blank\">欢喜</a>不能自胜。于时五王白世尊曰。当云何造立神寺。尔时世尊申右手。从地中出<a href=\"/remen/jiaye.html\" class=\"keylink\" target=\"_blank\">迦叶</a>佛寺。以此为法。时五王即于彼处。起大神寺。安置其像而去云云</p><p>第二影胜大王画释迦像感应(出毗奈耶律文)</p><p>佛在竹林园。时赡部州内有二大城。一名花子。二名胜音。此之二城。互有衰盛。时胜音城人民富盛。王名仙道。正法治国。无怨病苦。五谷成就。夫人名顶髻。有二大臣。一名利益。二名除患。时王舍城王名影胜。夫人名胜身。太子名未生怨。大臣名行雨。尔时仙道大王。朝集大会。告众人曰。颇有余国丰乐与我国相似不。时有摩揭陀国兴易之人白王。于东方有王舍城。其国与王国相似。仙道闻之。于影胜生爱念心。问大臣曰。彼国何所乏。答谓。彼处无宝。王以妙宝盛满金箧。并以敕书遣使。送与影胜王。王览书并闻国信。大欢喜曰。彼国何乏少。诸人答。彼无好叠。时王即以国所出大叠盛箱箧。准知上事报仙道王。并致书信。刻胜音城仙道王。见庆喜问使者曰。王之形状如何。报曰。其形长大。一似大王。性行雄猛。躬为征战。王即依量造五德上甲。令使送者。一盛热之时着便凉冷。二刀斫不入。三箭射不穿。四避诸毒。五能发光明。王甲造毕裁敕书。送使者持去奉影胜。王览书视甲。心生希有。商量准直金钱十亿。使忧念。我国无此。如何酬耶。时行雨大臣。见王带忧色问由。王具答。大臣曰。彼国王唯赠一领宝甲。王之国内有佛。之人中妙宝。十方无与等者。王曰。诚有此事。欲如之何。大臣曰。可于叠上画世尊像。遣使驰送。王曰。若尔白佛。时王以事白佛。佛言。善哉妙意。可画一铺佛像送与彼王。其画像法。先画像已。于其像下书三归依。次书五学处。即<a href=\"/remen/wujie.html\" class=\"keylink\" target=\"_blank\">五戒</a>也。次书十二缘生<a href=\"/remen/liuzhuan.html\" class=\"keylink\" target=\"_blank\">流转</a>还灭。上边书二颂。颂曰</p><p>汝当求出离于<a href=\"/\" class=\"keylink\" target=\"_blank\">佛教</a>勤精</p><p>能降生死中如象推草舍</p><p>于此法律中常修不放逸</p><p>能竭烦恼海当尽苦边际</p><p>书讫授使。应报洗曰。汝持画像至本国时。可于广之处悬缯幡盖。香花布列盛设<a href=\"/remen/zhuangyan.html\" class=\"keylink\" target=\"_blank\">庄严</a>。方开其像。若有问此是何物。答彼言。此是世尊形像。舍于王位成正觉。下字义次第可答之。时影胜王欢喜而去。具画像书其事状。收金银函。作敕书报仙道王。仙已开读忿怒。告大臣曰。未知彼国有何奇异胜妙信物。书云。可两驿手平治道路。严饰城隍。花盖幢幡集诸人众。遣我自领四兵远出迎摄。仙道看此形咒。意欲相轻。卿等宜应集四兵。我自亲往。伐摩揭陀国。大臣奏曰。曾闻彼王大度量。不可轻大王。今可顺其言。王如封书陈供。引至城邑。开画像瞻仰而住。于时中国商人共来。异口同音。唱南谟<a href=\"/remen/fotuo.html\" class=\"keylink\" target=\"_blank\">佛陀</a>等。王闻之遍体毛竖。次第问其义。商人具答。王诵其文还宫。依文思惟。至天明不起于座。得初果庆悦说偈曰</p><p>敬礼大医王善疗于心病</p><p>世尊虽在远能令惠眼明</p><p>即以书报影胜曰。我赖仁恩见<a href=\"/remen/zhendi.html\" class=\"keylink\" target=\"_blank\">真谛</a>。欲见苾刍。令来至此。影胜读书白佛。佛观知迦多演那。于彼有缘。便命遣之受教。时五百苾刍。往胜音城。时影胜报仙道曰。承悟缘生得初果。欲相见苾刍。佛言。五百苾刍。远起祈请。仁自来迎。造一大寺。营五百房。得福无量。仙道读书已如言。尊者随机说法。或得罗汉。乃至发趣大乘。时宫内女人请尊者。不许入女人中说法。有<a href=\"/remen/biqiuni.html\" class=\"keylink\" target=\"_blank\">比丘尼</a>。为彼可说法。仙道作书报影胜。影胜白佛。遣世罗等五百尼。受教往为说法。时月光夫人。命终生天上。来下惊觉大王。王悲喜作是念。我可立顶髻太子为王。而我<a href=\"/remen/chujia.html\" class=\"keylink\" target=\"_blank\">出家</a>。以状告二大臣。臣闻已流泪。命顶髻以告之。太子悲泣。王鸣鼓宣铃。普告国人。时荷恩啼泣。多出财宝。广设无遮会。王将一侍者。徒步而去。向王舍城。太子国人。皆随后送前而归。其王渐去。至王舍城。在一园中告影胜。闻已修治道路。引四兵至仙道王所。共相慰问。乘一马入城问由来。答于世尊所。欲求出家。即共诣佛所。佛言善来。髻发自落。如百岁苾刍。影胜<a href=\"/remen/lifo.html\" class=\"keylink\" target=\"_blank\">礼佛</a>而出。仙道苾刍。依众而好之耳(取意略出)</p><p>第三汉土最初释迦像感应(出名王[王*巽]冥祥记等文)</p><p>汉明帝梦见神人。形垂二丈。身黄金色。顶佩日光。以问群臣。或对曰。西方有神。其号曰佛。形如阶下所梦。于是发使天竺。写致经像。表之中夏。自天子王侯。咸敬事之。闻人死精神不灭。莫不惧然自失。初使者蔡堷。将西域沙门迦叶摩腾。赍优填王画释迦佛像。帝主之如梦所见。乃遣画工。图之数本。于南宫清凉台。及高阳门显节寿陵上供养。又于白马寺壁画。千乘万骑。绕塔三匝。绕像亦尔也。<a href=\"/remen/rufa.html\" class=\"keylink\" target=\"_blank\">如法</a>传备载矣</p><p>第四梁祖武帝迎请释迦像感应</p><p>梁祖武帝。以天鉴元年正月八日。梦檀像入国。因发诏募往迎。案佛游天竺记及双卷优填王经之佛。上忉利天。一夏为母说法。王臣思见于国王遣三十二匠。及赍栴檀请大目连神力。运往令图佛相。既如所愿图了。还返坐高五尺。在祇洹寺。至令供养。帝欲迎请此像。时决胜将军郝骞父花等八十人。应募往达。具状祈请舍卫王曰。此中天上像。不可缘边。乃令三十二匠。更克此檀人图一相。卯时运手至午便就。相好具足。而像顶放光。降微细雨。并有异香。故优填王经云。真身既隐。以二像现。普为众生。深作利益者是也。骞等负第二像行数万里。备历艰以具闻。又渡大海。冒涉风波。随波至山。粮食又尽。所将人众及传送者。身多害殁。逢诸猛兽。一心念。乃闻像后有甲胄声。又闻钟声。岩侧有僧。端坐树下。骞发负像。下置其前。僧起礼像。骞等礼僧。僧授澡灌令饮。并得饱满。僧曰。此像名三藐三佛陀。金毗罗王。自从至彼大作佛事。语须臾失之。尔夜佥梦见神。晓共图之。至天鉴十年四月五日。骞等达于扬都。帝与百僚徒行四十里。迎还太极殿建。斋度人大赦献杀。但是弓刀预等。并作莲花塔。帝由此蔬食断欲。至大津三年五月崩。湘东王在江淩即位。号无承坐。遣人从扬都迎。上至荆都。承光殿供养。后梁大定八年。于城北静陵。造大明寺。乃以像归之。今现在多有传写流云云</p><p>第五造释迦像死从阎罗王宫被还感应(出传)</p><p>凝观寺僧法庆。开皇三年。造夹纻释迦立像一躯。举高一丈六尺。像功未毕。庆身遂卒。其日又有宝昌寺僧大智。死后经三日。亦便苏活。遂向寺僧说云。于阎罗王前。见僧法庆有忧色。少时之间。又见像来。王前遽来。下阶合掌礼拜此像。像谓王曰。法庆造我。今未毕。奈何令死。王自顾问一人曰。法庆令死未。答命未合终。而食断已尽。王曰。可给荷叶。命终其福业也。俄而不见。大智苏活。为寺僧说之。乃今于凝观寺看之。须臾之间。遂法庆苏活。所说与大智不殊。法庆苏后。常食荷叶。以为佳味。及啖余食终不得。下像之后数年乃卒。其像仪相<a href=\"/remen/yuanman.html\" class=\"keylink\" target=\"_blank\">圆满</a>。屡放光明。此寺虽废。其像现存云云</p><p>第六唐陇西李太安妻为安造释迦像救死感应(出冥报记)</p><p>唐陇西李太安。工部<a href=\"/ctwh/jing/13j/shangshu.html\" class=\"keylink\" target=\"_blank\">尚书</a>太高之兄也。武德中太高住越州总管。太安自京往看之。太高遣奴婢数人。从兄归。至谷州度桥宿逆旅。其奴有谋杀太安者。候其眠熟。夜已过半。奴以小釰刺太安颈。刃着床。奴因不拔以逃。太安惊觉呼奴。其不叛者。奴婢欲拔刀。太安曰。拔刀便死。可先取纸笔作书。悬官亦至。因为拔刀。洗疮加药。太安遂绝。忽如梦者见。一切物长尺余。阔厚四五寸。状似猪肉。地二尺许。从户入来至床前。其中有语曰。忽还我猪肉。太安曰。我不食猪肉。何缘负汝。即闻户外有言错非也。此物即还从户出。太安仍见。庭前有池。池水清浅可爱。池西岸上有金像。可高五寸。须臾渐大。而化成为僧。被<a href=\"/remen/jiasha.html\" class=\"keylink\" target=\"_blank\">袈裟</a>甚新净。谓太安曰。被伤我今为汝将痛去。汝当平复。还家<a href=\"/remen/nianfo.html\" class=\"keylink\" target=\"_blank\">念佛</a>修善也。因以手摩太安头疮而去。太安得此形状见僧背。有红缯补袈裟。可方寸计甚分明。既而太安觉。遂苏而疮亦复不痛。能起坐食十数日。京宅子弟迎至家。家人观故来视太安。为说被伤由状。及见像事。有一婢左傍闻说。因言太安之家初行也。安妻使婢诣像工为造佛像。成以彩画衣。有一点朱污像背上。当令工去之不肯。今仍在形状。如君所说。太安因与妻及家人。共起观像。乃同所见。无异其背点宛然补处。于是叹异。信知圣教不虚。遂加崇信<a href=\"/remen/fofa.html\" class=\"keylink\" target=\"_blank\">佛法</a>。弥殷礼敬。益年不死。自佛法东流已来。灵像感应者。述不能尽。无如此像矣</p><p>第七悟真寺沙门释惠镜造释迦弥陀像见净土相感应(新录)</p><p>悟真寺释惠镜。本淄州人也。出家已后蔬食苦行。颇有工巧能。心欣净土。自造释迦弥陀二像。供养礼拜。生年六十有七。正月十五日夜。梦有一人沙门。身黄金色。谓镜曰。汝欲见净土否。唯愿得见。复欲见佛否。答唯愿欲见。时沙门以一钵授镜曰。汝应见钵内。即向钵内。忽见广博庄严净土。以众宝庄严。黄金为地。金绳界道。宫殿楼阁。重重无尽。诸天童子。游止其中。声闻菩萨海会众。围绕世尊。而为说法。尔时沙门在前。镜在后。渐进佛前。至佛所已。忽然不见沙门。镜合掌而立。佛言。汝识前导沙门不。答不知之。佛言。汝所造释迦像也。又复识我否。答不识。复曰。汝所造阿弥陀像是也。释迦如父我如母。<a href=\"/remen/suoposhijie.html\" class=\"keylink\" target=\"_blank\">娑婆世界</a>众生如赤子。譬如父母有多子。幼稚无识。堕于深泥。父入深泥。抱持其子。置于高岸。其母在岸。抱持养育。教诱不还本泥。本我等亦然。释迦<a href=\"/remen/jiaohua.html\" class=\"keylink\" target=\"_blank\">教化</a>娑婆浊恶愚痴众生。为开避引导。示其净土路。我在净土。摄取不退还。镜闻之语。欢喜踊跃。欲见如来。忽然无所见。梦觉身心安乐。如入<a href=\"/remen/chanding.html\" class=\"keylink\" target=\"_blank\">禅定</a>。弥信礼供二如来像。又复梦见前沙门。告镜曰。汝十二年后。当生净土。闻是语已。昼夜身心不怠。七十有九而卒。邻房僧梦。百千圣众。自西来迎惠镜去。微细音乐在空。一时闻者盖多矣</p><p>第八健陀罗国二贫人各一金钱共画一像感应(出西域记)</p><p>健陀罗国有画佛像。高一丈六尺。自胸以上。分现两身。从胸已下。合为一体。闻之耆旧曰。初有贫士。偏力自济。得一金钱。愿造佛像。谓画工曰。我今欲图如来妙相。有一金钱。酬功尚少。宿心忧贫迫于贫乏。时彼画工。[竺-二+金]其至诚。无云价直。许为成功。复有一人。事同前迹。持一金钱。求画佛像。画士是时受二人钱。求妙丹青。共画一像。二人同日。俱来礼敬。画工同指一像。示彼二人而谓之曰。此是汝之佛像也。二人相视。若有所怀。画工心知其疑也。谓二人曰。何思虑之久乎。凡所受物。毫厘不亏。斯言不谬。像必神变。言声未静。像现灵异。分身交影。光相照者。二人悦服。心信欢喜矣</p><p>第九唐幽州渔阳县虞安良助他人造释迦像免苦感应</p><p>幽州渔阳县安良。姓虞氏。家族以<a href=\"/remen/shasheng.html\" class=\"keylink\" target=\"_blank\">杀生</a>为业。良所杀生。不知几千万亿。又复不识修功德。恒云。修善者必衰。生年三十七。游猎落马。闷绝顿气尽。经半日方活。起悲泣投身于大地。悔过于净天云。吾谬吾谬。奴婢问所由。良久而曰。吾初闷绝之时。二人马头牛头。以火车来投入吾身。猛火烧身。苦痛无量。时有一人彩服僧。来以水洒车上。以手拒逆火。身心苦息。至于阎魔法王所。王见沙门。从阶走下。合掌恭敬白言。何故来坐。僧曰。此罪人是我檀越。欲乞暂命。王曰。恶人也。不可放还。但大师故来不可惜之。僧将我还。良心怀疑怪。助我不审。谁即问僧。答曰。汝不识否。汝兄安通<a href=\"/remen/faxin.html\" class=\"keylink\" target=\"_blank\">发心</a>。造释迦像。汝依缘投钱三十文。助彼造像。既投少钱令造我像。是故来救汝。见彩服以为验。言已不见。以是<a href=\"/remen/yinyuan1.html\" class=\"keylink\" target=\"_blank\">因缘</a>故。悔过悲责。乃过安通家。兄像全同所见。被服感悟。自造像矣</p><p>第十北印度僧伽补罗国沙门达磨流支感释迦像惊感应(出常愍游历记)</p><p>沙门常愍发大誓愿。远诣西方礼如来。所行遗迹。至北印度僧伽补罗国。有石塔高二十余丈。傍有新精舍。刻檀释迦<a href=\"/remen/mile.html\" class=\"keylink\" target=\"_blank\">弥勒</a>坐像。若至心祈请。必示妙身告吉凶。源始于耆旧。数十年前。有一比丘。梵云梵达磨流支。唐云法爱。住石塔侧。发愿欲造慈氏菩萨像。时有外国沙门。投宿法爱房。赞叹<a href=\"/fojing/\" class=\"keylink\" target=\"_blank\">佛经</a>大义。爱闻欢喜。互述曲念。爱曰。吾欲生兜率。将造慈氏像。沙门曰。发愿若欲生兜率。应造释迦像。慈氏是释迦弟子。三会得脱之人。释迦遗法弟子。若力所及。应造二像。若力不及。先释迦造。所以者。今此<a href=\"/remen/sanjie.html\" class=\"keylink\" target=\"_blank\">三界</a>。皆是大师有。自说言。唯我一人能为救护。公是岂不思恩分耶。爱曰。释迦入灭。无未来化。岂助当生。坚执不改。各各眠卧。更分晓漏。爱顿眠觉。悲泣投五体于地。外国沙门问由绪。答曰。吾梦见金人身长丈余。即以软语而告之曰。汝是弟子。蒙我调伏劫久。谬谓永灭。实<a href=\"/remen/changzhu.html\" class=\"keylink\" target=\"_blank\">常住</a>不灭。今此三界皆我有。众生日用不知。三界之中草木<a href=\"/remen/conglin.html\" class=\"keylink\" target=\"_blank\">丛林</a>地。及虚空众生所食谷麦等。皆是我身之所反为。十方诸佛助我化。如何轻慢不肯造像。汝若不造我像。遂不可生兜率天上。既轻其师。惠氏赞之耶。亦不可往十方净土。诸佛助我。岂欲轻我。说是语隐而不见。尔时外国沙门。亦无所去。而顿不见。法爱忧悲。舍衣钵资。造此二像。精舍是国人民共所结构也。愍停住多日。祈请所求而去云云</p><p>第十一鸡头摩寺五通菩萨请阿弥陀佛图写感应(出感通录引西域传)</p><p>相传。昔天竺鸡头摩寺五通菩萨。往安乐世界。请阿弥陀佛娑婆众生。欲生净土。无佛形像。愿力莫由。请垂降许。佛言。汝且前去。寻当现彼。及菩萨还。其像已至。一佛五十菩萨。各坐莲华。在树叶上。菩萨取叶所在。图写流布远近矣</p><p>第十二隋安乐寺释惠海图尊无量寿像感应(出唐高僧传)</p><p>隋江都安乐寺释惠海。俗姓张氏。清河武城人也。能闲经论。然以净土为业。专精致感。忽有齐州僧道铃。赍无量寿像来云。是天竺鸡头摩寺五通菩萨。乘空往彼安乐世界。图写仪容。既冥会素情。深怀礼忏。乃睹神光炲烁。度所希幸。于是摸写离苦。愿生彼土。没齿为念。至夜忽起。依常面西。礼恋跏趺。至晓方逝。颜色怡和。俨如神在。春秋六十有九矣</p><p>第十三隋朝僧道喻三寸阿弥陀像感应(出瑞应传)</p><p>隋朝僧道喻。于开觉寺。念阿弥陀佛。造栴檀长三寸。后道喻忽死。经七日却苏云。初见一贤者。往生至宝池边。贤者花三匝。花便开敷。遂入而坐。喻绕花三匝不为开。以手拨花。花随萎落。阿弥陀佛告言。汝且归彼国。<a href=\"/remen/chanhui.html\" class=\"keylink\" target=\"_blank\">忏悔</a>众罪。香汤沐浴。明星出时我来迎。汝造我像。因何太小。喻曰。心大即大。心小即小。言已像遍于虚空。即依香汤沐浴。一心忏悔。谓众人曰。为喻念佛。明星出时。化佛来迎。光明众皆闻见。即便命终。时开皇八年矣</p><p>第十四并州张元寿为亡亲造阿弥陀像感应(出并州记)</p><p>张元寿并州人。虽有<a href=\"/remen/shanxin.html\" class=\"keylink\" target=\"_blank\">善心</a>。其家以杀生为业。双亲亡没。后断杀生业。修念阿弥陀佛。发心为救双亲。造阿弥陀佛三尺像。安置旧室。香花灯明。供养礼拜。其梦室中有光。光中乘莲台者二十余人。于中二人。近于庭上呼元寿。寿即问谁。答吾是汝父母。虽解念佛<a href=\"/remen/sanmei.html\" class=\"keylink\" target=\"_blank\">三昧</a>。好酒肉食。杀生鱼鸟等多故。堕叫唤<a href=\"/remen/diyu.html\" class=\"keylink\" target=\"_blank\">地狱</a>。虽堕地狱。以念佛力。热铁融铜如凉水。昨日沙门身长三尺。来说法。同业者二十余人。闻沙门说。皆离地狱。方生净土。时熟以是因缘来告。在空中人者。即地狱中同业者也。说此事已。指西方而去。以所梦语僧。皆谓所造像。往地狱中救苦矣</p><p>第十五释道如为救三途众生造阿弥陀像感应(出并州记)</p><p>释道如是并州晋阳人也。乃是道绰禅师悬孙弟子。心含慈仁。悲四生苦。虽修净业。先欲度他。发愿为救三途众生受苦。造阿弥陀丈六金像。贫道之力三年方成。精勤供养。在于像前梦。一人冥官。将金纸牒书曰。此是阎魔法王。随喜师愿牒书也。如即开见云。阿师为救三途受苦众生。造阿弥陀像。入地狱教化众生。宛如生佛。放光说法。利益不思议。地狱众生业微轻者。皆离苦得乐。梦觉弥专其志。斋日像胸放光。但十人五六得见。或人梦。道如现金色身。入地狱中说法。或为饿鬼说法。以如此感应盖多。定知所愿不虚矣</p><p>第十六宋沙门释僧高造丈六无量寿像感应(出梁高僧传珠林中取意)</p><p>宋江陵长沙寺沙门释僧高。志操刚烈期西方。愿造丈六无量寿像。功用既巨。积年不办。闻湘州铜溪山庙甚铙铜器。欲化导鬼神。取充成办。遂州判史张邵。告事人源。请船数艘壮士百人。张曰。此庙灵验。狱者辄毙。且蛮人守护。恐此难果。高曰。[示*禺]与君其共死则身留。张即给人船。未至一宿。神已预知。风震云冥。鸟兽鸣呼。俄而高到。雾歇日明。未至庙屋。二十余步。有两铜镬。各数百斛。见一大蛇。长十余丈。从镬腾出。亘身断道。从者百人。悉皆退散。高乃敕服。而进振锡。告蛇曰。汝前世罪业故受蟒。不闻三宝。何由自拔。吾造丈六无量寿像。闻此铙铜。远来相诣。幸可开路使我得前。蛇乃举[虱-(乏-之+虫)+米]头。看高引身而去。高躬率人徒。捷取铜器。唯床头唾壶。可容四舛。蝘[虫*弥]长尺有余。踊跃出入。遂置不取。庙器重大少不收一。唯胜小者。船满而归。守庙之人。即蛮莫敢推拒。高还都铸像。以元寿九年毕功。神表端严。威光伟曜。造像灵异声传矣</p><p>第十七阿弥陀佛化作鹦鹉鸟引起安息国感应(出外国记)</p><p>安息国人不识佛法。居边地鄙质愚气。时有鹦鹉鸟。其色黄金青白文饰。能作人语。王臣人民共爱。身肥气力弱。有人问曰。汝以何物为食。曰我闻阿弥陀佛唱以为食。身肥力强。若欲养我。可唱佛名。诸人竞唱。鸟渐飞腾空中还住地。鸟曰。汝等欲见丰饶土不。答欲见之。鸟曰。若欲见当乘我羽。诸人乘其羽翼。力犹少弱。鸟劝令念佛。即飞腾虚空中。指西方而去。王臣叹异曰。此是阿弥陀佛。化作鸟身。引摄边鄙。岂非现身往生。即于彼地立精舍。号鹦鹉寺。每斋日修念佛三昧。以其已来。安息国人。少识佛法。往生净土者盖多矣</p><p>第十八阿弥陀佛作大鱼身引摄渔人感应(出外国记)</p><p>执师子国西南极目不知几里。有绝岛。编居屋舍五百余户。捕鸟为食。更不闻佛法。时数千大鱼。海渚寄来。一一作人语。唱南无阿弥陀佛。海人见之。不了所由。唯依唱言。名阿弥陀鱼。有人唱阿弥陀。鱼渐近岸。频唱杀之而不去。肉甚美。若诸人久唱。所执取者。肉味最上。少唱得者辛苦之。一渚渔人。耽嗜鱼肉。唱阿弥陀佛名为业。初食者一人寿尽。命终三月之后。乘紫云放光明。来至海渚滨。告诸人曰。吾是捕鱼之中老首。命终生<a href=\"/remen/jileshijie.html\" class=\"keylink\" target=\"_blank\">极乐世界</a>。其大鱼者。阿弥陀如来化作。彼佛哀愍我等愚气。作大鱼身。劝进念佛三昧。若不信者。当见鱼骨。皆是莲花。诸人欢喜。见所舍骨。皆是莲花。见者感悟。断杀生念阿弥陀佛。所居之人。皆生净土。空荒年久。执师子国师子贤大阿罗汉。乘<a href=\"/remen/shentong.html\" class=\"keylink\" target=\"_blank\">神通</a>往到彼岛。传说如此矣</p><p>第十九信妇言称阿弥陀佛名感应(出外国贤圣记)</p><p>昔天竺阿输沙国中。有一<a href=\"/remen/poluomen.html\" class=\"keylink\" target=\"_blank\">婆罗门</a>。愚痴不信。恶业严身。其妇净信。解念佛定。妇每劝夫曰。汝可念无量寿佛。夫不随。此婆罗门多欲爱妇。情深染着。不知厌足。时妇曰。夫妇如双羽。汝如何不似我行。既不随我心。我亦汝不随。众不顺情。时婆罗门曰。我愚痴故。不能持汝行。将如何。妇曰。汝定一时。我修念佛定讫击金鼓时。将唱南无阿弥陀佛。入寝屋方交卧。婆罗门如言而行。三年后依微疾而卒。胁下尚暖。妇疑不葬。五日方活。悲泣谓妇言。吾死入镬汤地狱。罗刹婆以铁杖打罪人。打动镬缘。即谓汝金鼓声。不觉高声唱南无阿弥陀佛。尔时地狱如凉池。莲花弥满其中。声所及罪人皆生净土。罗刹白王。王放还吾曰。以此奇事传说人间。即说一偈云</p><p>若人造多罪应堕地狱中</p><p>才闻弥陀名猛火为清冷</p><p>婆罗门忆持而再说。闻者欢喜矣</p><p>第二十十念往生感应(出净土论)</p><p>闻有一人不识姓名。其性粗险。不信<a href=\"/remen/yinguo.html\" class=\"keylink\" target=\"_blank\">因果</a>。常以杀猎为业。遇疾<a href=\"/remen/linzhong.html\" class=\"keylink\" target=\"_blank\">临终</a>。备<a href=\"/remen/jiandi.html\" class=\"keylink\" target=\"_blank\">见地</a>狱苦具。及所杀众生。并来债命。其人悔曰。我平生不信师僧语。今日所见。果如经说。遂告家中人曰。汝等教我。儿等报云。若为相救。其人告曰。汝若不能救我者。急遣一人。就寺请一师。来救我也。即依其言。请得一僧。其人见僧。悲泣而言。愿师。慈悲急救弟子。僧报云。旦越平生不信三宝。今日垂终。卒救难得也。其人云。实尔。师读佛经。如弟子罪人。命终之时有救法不。僧答曰。观经有文。其文云云。忽然踊跃欢喜。云佛言有地狱。如言即有者。佛言十念得往生。弟子定得往生也。即告家人曰。可持火来。家人庄火香炉授其人。语曰。我今小时。即入地狱。在炉镬中。何用香炉。可将火来着我手中。遂左手庄火。右手握香。面向西方。至心念佛。未满十念。即告众云。佛从西来。大有徒众。并放光明。授我花座。言毕即卒。此是十念往生也</p><p>第二十一释双惠图造阿閦佛感应(出随记)</p><p>隋开皇中。有释双惠。不知何处人。一生期不退转位。图阿閦佛像一十体。又造同像一十二体。长三尺立像。专心祈请感应。梦感二人僧。一人自称日光。一人自称喜辟。汝识阿閦佛本愿不。答粗知。二僧欢喜曰。善哉如汝。在浊恶世中。归依阿閦佛。于一生中。入不退位。得生欢喜。觉已弥念。临终启众曰。吾今往生欢喜国矣</p><p>第二十二造药师形像得五十年寿感应(出三宝记)</p><p>昔天竺有婆罗门。富贵而无子息。祈请自在天。其妇有身。九月满足生男子。色貌端正。生众人爱敬。时有一尼干善占。相见不悦云。此儿有众相。未足继家业。余寿二年。父母闻之生忧恼。如中毒箭。时有昔亲友。作沙门洞达奥秘。问其因缘。具答上事。沙门云。汝依七佛法。造药师如来形像。如法供养。即以白初斋日。如法式供养。父婆罗门夜梦。异服赤冠冥道乘青马。捧札来造言。汝依七佛法。造像供养。更得子五十年寿。果后如梦矣</p><p>第二十三昔有一贵姓祈请药师灵像得富贵感应(同记)</p><p>昔闻天竺有一贵姓。甚贫乏乞食自活。所至城邑皆闭门户。人皆名为闭门。常自忧悲。往诣药师灵像寺中。右绕佛像。至心悔过。断食五日。如梦从像出妙色身。似少像。告言。汝宿业颇灭。必得富饶。可还父母旧宅。觉后语已到旧宅。城廓颓坏。唯有朽柱梁木。信告敕两日而住。以杖掘地。自然伏藏显现。此即父母所畜收也。一年内得富贵。此即依佛力矣</p><p>第二十四贫人以一文铜钱供养药师像得富贵感应(出冥志记)</p><p>唐边州有贫人。孤独自活。家内唯有一文铜钱。女人思惟。此钱不可为一生资粮。当供佛像。即往伽蓝。供养药师灵像。经七日住邻县有富家。其妇顿死。更求他女。良久不得随情。更祈请同寺像。梦所感以彼孤女为妇。共得福寿。生三男二女。皆谓佛力矣</p><p>第二十五破戒者称药师名戒还得净感应(出尚綩法师传)</p><p>昔有一比丘。往游西域。欲请问得戒源由。发足到天竺。适见一人阿罗汉。即请问僧尼得戒不得戒。阿罗汉言。我是小乘圣者。不知菩萨僧尼等戒得不。汝在暂住。我上升兜率。奉问弥勒。即入定向天。具问僧尼并得戒请灵验。弥勒即取金花云。若边地僧尼。取金花入罗汉手掌。不得莫入。发心既讫。得花安手其花入掌中。高一尺显现。以此为验。复问。若<a href=\"/remen/shoujie.html\" class=\"keylink\" target=\"_blank\">受戒</a>已更有犯者。如何远得所失。弥勒答。若声闻法。犯性戒现身难得。若大乘法此事不难东方有土名净琉璃。佛名药师。以本愿故。破戒称名。必得净戒。比丘闻已。后说此事。闻者信受矣</p><p>第二十六夏侯均造药师形像免罪感应(出灵应记)</p><p>夏侯均者勇州人也。显庆二年。受重病经四十余日。昏乱闷绝而死。自被配作牛身。祈云。尝三度于阴师处受戒。兼<a href=\"/remen/shouchi.html\" class=\"keylink\" target=\"_blank\">受持</a><a href=\"/fojing/yaoshijing/yuanwen.html\" class=\"keylink\" target=\"_blank\">药师经</a>。自造形像。自省无过。何遣作牛身受苦如此。均已被配磨坊。经二十四日苦使。后为勘受戒等。是实不虚。始得免罪。还苏说此事矣</p><p>第二十七药师如来救产苦感应(出药师验记)</p><p>淄州有女人。有身十二月不得产。身体疲苦。骨髓[病-丙+童]痛。举声啼哭。受沙门迈公教。称药师名。梦佛自来救。弥信随唱。苦渐息产男子。人皆谓希奇矣</p><p>第二十八温州司马家室亲属一日之中造药师像七躯感应(出灵应记)</p><p>温州司马。得长病欲衰死。亲属奴婢。来集家室涕泣。既死经一日。亲属知识。至心归依药师。请除病应。一日造形像七躯。如法供养。至第二日。闷绝还活云。我出家时。从三人冥官被缚。过幽闇路。无人相从。至一城中。见有高座。玉冠神并坐。前有数千人。皆被枷锁。问使者谁。答琰魔王也。时可活汝罪。时王召问。汝有作善不。答我未了志早死。王言。汝恶无量。定不可免脱地狱。尔时有异光。照司马之身。王知而告。汝亲属奴婢。造七佛像。得延<a href=\"/remen/shouming.html\" class=\"keylink\" target=\"_blank\">寿命</a>。早可还人间。以是因缘。再得醒矣</p><p>第二十九造毗卢遮那佛像拂障难感应(出常愍记游天竺记)</p><p>释常愍。发愿寻圣迹游天竺。日至中印度鞞索迦国。王城南道左右有精舍。高二十余丈。中有毗卢遮那像。灵验揭焉。凡有所求。皆得满足。若有障难者。祈请必除。闻像缘起于耆旧。曰。昔此国神鬼乔乱。人民荒废。有一尼干子善占察。国王占国荒芜。尼干以筹印地云。荒神乱起障难。须归大神。方得安稳。王聪明达归宗。神中之大。不如佛陀。即造此毗卢遮那像。安置左右精舍。左雕镂黄金。右用白银。高咸二十丈。日日礼拜供养。尔时表夜叉童子。驱荒神恶鬼出国界。方无障难矣</p><p>第三十圣无动尊自称无价驮婆感应(出秘密记)</p><p>昔南天竺王子。厌世出家。弘持正法。诵圣无动明王。独步旷野。明王现其身共为伴。自称无价驮婆。奉事<a href=\"/remen/xiuxing.html\" class=\"keylink\" target=\"_blank\">修行</a>者。犹如世尊弟子给仕世尊。吾肩所系帛巾。是其表帜也([马*犬]婆此云奴婢。不用钱贯。名为无价。肩系巾以为别异。圣无动尊。受他驱役。随逐<a href=\"/remen/xingzhe.html\" class=\"keylink\" target=\"_blank\">行者</a>。如不用钱买奴相似。今自系巾。表无价奴。自称言不可谬也)</p><p>第三十一释含照图写千佛像感应(出寺记)</p><p>唐兴善寺释含照。发愿图千佛像。才写七佛像。不知九百九十三佛威仪手印。精诚祈请。流泣悔过。梦见九百九十三佛现木叶。欢喜图写。流布传世矣</p><p>第三十二胎藏曼陀罗相传感应(古录)</p><p>毗卢遮那如来说大悲胎藏曼陀罗王救护一切众生金刚手传受佛教。经数百年。传付中印度世无厌寺达磨掬多。多谨传弘。付斛饭王五十二代玄孙释善<a href=\"/remen/wuwei.html\" class=\"keylink\" target=\"_blank\">无畏</a>。无畏开元七年。从西国将曼陀罗图来至此国。于玄宗皇帝朝为国师。翻译大教大曼陀罗。设大旦场。诸尊放光。天雨细花而供养。其得感者。不可单记矣</p><p>第三十三金刚界曼陀罗传弘感应(古录)</p><p>昔金刚萨埵。亲于毗卢舍那佛前。受金刚界大曼陀罗法义。后数百岁。传于龙猛菩萨。又数百岁之后。传于龙智。龙智慎传持之。如瓶水移器。传金刚智。智是南印度摩赖耶国人。<a href=\"/remen/suiyuan.html\" class=\"keylink\" target=\"_blank\">随缘</a>游。随处利生。闻大支那佛法崇盛。遂泛船东游。幸于海隅。开元八年中。方届京邑。于是广弘秘教。建曼陀罗。依法作成。皆感应瑞</p><p>第三十四建金刚界灌顶道场祈雨而得感应(出金智传)</p><p>昔金刚智<a href=\"/remen/sanzang.html\" class=\"keylink\" target=\"_blank\">三藏</a>和上。年三十一。往南天竺。从龙智受五部灌顶诸秘密之藏。却还中天竺。其后南天竺。三年亢旱。草木枯死。其王遣使。迎请和上。于自宫中。建金刚界灌顶道场请雨。其时甘泽流澍。王臣欣庆。遂为和上造寺安置。经余三载矣</p><p>第三十五礼拜金刚界大曼陀罗感应(新录)</p><p>传闻。津州有孤女。愚痴不信。不识因果。生年五十有七。遭疾而死。其人见之。六日方醒。流泪投身自责过。人异之而问因缘。女答曰。吾见不可思议希有之事。初死之时。入迸铁火地狱。投地狱中。狱有心白阎魔王。王捡一卷书曰。此女昔于功言弘和上室。礼拜金刚界大曼陀罗灌顶坛场。只是彼力耳。汝非生死人。早还人间。见此事得活。因此发心耳矣</p><p>第三十六念胎藏大曼陀罗感应(新录)</p><p>传闻。大兴善寺传法灌顶阿阇梨惠应。有一人沙弥。从七岁师事和上。至七岁有因缘。附船渡新罗。忽遇暴风。乘舶顿覆。五十余人。没海不知何处漂寄。沙弥一心念胎藏圣众曰。诸海会众。起大悲心。普救船众。如梦见虚空。圣众如星散光。身忽在岸上。五十余人。不溺没同在一处。其中二十余人。谓见空圣众。当知救难之力不可思议矣</p><p>第三十七汉明帝时佛舍利感应(出汉法内传等)</p><p>明帝弘法立寺。于时西域所将。舍利五粒五色。直上空中。旋环如盖。映蔽日光矣</p><p>第三十八吴王围寺执僧舍利浮光于钵上感应(出异录宣验等记)</p><p>孙皓时有王。正解上事言。佛法宜感中国。不列胡神。皓便一诏集诸沙门。陈兵围寺。欲诛废之事。谓僧会法师曰。佛若神也宜崇之。若其无灵。黑衣一日同命僧。或缢死或逃于外。会乃请齐期七日现神。以铜钵盛水。置庭中食毕。义乃光晖耀。忽有闻。庭钵枪然有声。忽见舍利。明照墀宇。浮于钵上。皓及大众前看。骁愕失措。离席改容而进。会曰。陛下使猛贲之力击。以百钧之槌。金刚之质。终不毁破。皓如言。谓先经呗礼拜。散花<a href=\"/remen/shaoxiang.html\" class=\"keylink\" target=\"_blank\">烧香</a>高唱曰。诚军踪慈氏来津未绝。则法轮将转。彻于幽涂。威神不少冥现。今日不然。则三宝永绝。言毕在士军捶生风。观者战慓而气端。捶碎舍利不损。光明捶出耀彩充盈。皓伏投诚劝营斋讲。石塔在建唐大市北。后犹光瑞。元嘉十九年秋。寺刹夜放光明。鲜江彩发。有异火光。使四层上。从西绕南。又以大烧。腾光上踊。作大莲花。遂发信乃为立寺。名为建切。改所住地名佛地矣</p><p>第三十九唐阿得造塔放还感应</p><p>唐阿得死。三日还苏说。初死时。两人挟腋。有白马吏驱之。不知行几里。见北向黑门而入。见东向黑门而入。见南向黑门。北入见有七十余梁间。凡舍有人。皂服龙冠。边有二十余吏。皆言府君。西南复有四五十吏。阿得便前辞府君。府君问何所奉事。得曰。家起浮图寺塔。供养道人。府君曰。卿大福德。问都录使者。此人命尽耶。见持一卷书伏案之。其字甚细。曰。余寿三十五年。府君大怒曰。小吏敢顿夺人命。便缚白马吏。着柱处罚一百。血出流漫。问得。欲归不。得曰尔。府君曰。今当送卿归。欲便遣卿案行地狱。即给马一匹及一人。从东北出。不知几里。见一城方数十里。有满城上屋。因见其未事佛。时亡伯伯母己叔父母。皆着神域衣。破坏身体血。前行见一城。其中有以铁床上者。烧床正赤。凡见十狱。各有楚毒。狱名赤沙黄沙白沙。如此七沙。有刀剑树。抱赤铜柱。于是便速。复见七十之梁间凡室。挟道种槐名福舍。诸<a href=\"/remen/fodizi.html\" class=\"keylink\" target=\"_blank\">佛弟子</a>住中。福多者上生天。福少者住此舍。遥见大殿二十余梁。有一男子二妇人。从殿上来下。是得事佛后己伯父母须臾值。人来问得。一城方数十里有满。识我不。得云不识。曰汝何以不识我。我共汝作<a href=\"/remen/fomen.html\" class=\"keylink\" target=\"_blank\">佛门</a>主。于是笑而忆之。还至府君所。即遣前二人送归。急便苏活者也</p><p>第四十五级未就刑利刃断感应(出宣验记)</p><p>荧阳高苟年已五十。为人杀被收。锁项他牢分必受死。同牢人云。努力共诵观世音。苟云。我罪甚重耳。受死何由可免。同禁劝之。因如始发心。誓当舍恶<a href=\"/remen/xingshan.html\" class=\"keylink\" target=\"_blank\">行善</a>。专念观音。不蕳造次。若得免脱。愿起五层佛图。舍身作奴。供养众僧。旬日用心。钳锁自解。监司惊怪。语高苟云。若佛神怜汝。暂应不死。临刑之日。举刀未下刀。刀折刃断。奏得原免矣</p><p>第四十一庙神奉绢世高为起塔离蟒身感应</p><p>沙门安世高者。安息国王太子也。至孝游化。往预章至官亭湖庙入。神告世高曰。吾昔在外国。出家作道人。好行<a href=\"/remen/bushi.html\" class=\"keylink\" target=\"_blank\">布施</a>。不持戒。今日在此。为宫亭湖神。周圆千里。并吾所统。百姓贡献珍玩无数。是我先身。损己之报答。能持戒福应生天。以毁戒故堕此神中。师卿是吾同学。今得相见。悲欣可言。寿尽旦夕。而丑形长大。不欲于此舍命秽污潮水。当度山西空泽之中此身灭。恐堕地狱。吾有绢一千匹。在石函中。并诸杂物。可为我立塔。营建三宝。使我过世得生善处。深以相诧。世高闻此。涕泣流连。便语神云。何不见形面共言对。神云。毁戒之罪。形甚丑陋。见必惊怖。世高曰。但暂见吾身不惧也。神从床后出头。乃是大蟒蛇。至世高膝边。泪如雨下。不知其尾长短所在。俄而入于床后。世高于是收取绢物。悉内船中。辞别而退。宗侣一时扬航进。路神复出蛇身。登山顶遥登去。众人取手。然后起乃灭。倏忽之间。便达预章。即于彼境。以起萧寺。神即移度山西遇命头尾相去四十余里。今寻阳郡蛇村是。世高还郡。以庙中余物。于瓦官寺。起塔二重。世高后梦。神来云。蒙师作福。已脱蟒身矣</p><p>第四十二昔须达长者图精舍地感应</p><p>长者须达。共舍利弗。往图精舍。须达自手。授绳一头。共图精舍。时舍利弗。欣然含笑。须达问言。尊人何笑。答言。汝始于此地住。六欲天中宫殿已成。则借道眼。悉见六天严宝殿。问舍利弗言。是六天何处最乘示。舍利弗言。下三色染。上二憍逸。第四天中。少欲知足。恒有一生补处菩萨。来生其中。法词不绝。须达言。我正当生第四天中。言已竟余宫悉灭。唯第四天宫殿湛然矣</p><p>第四十三建立精舍地感应(出天请问记及光愍菩萨经等)</p><p>昔佛住祇洹精舍。时放大光明。遍照三千<a href=\"/remen/daqianshijie.html\" class=\"keylink\" target=\"_blank\">大千世界</a>百亿天地。无非明彻。犹如见掌。尔时大众万亿舍利弗等。而为上首。于光明中。见百亿四天下。黄金地处处遍满。佛之光明分散。停住黄金之地。还不收。久时须达<a href=\"/wenda/jushi/\" class=\"keylink\" target=\"_blank\">居士</a>。从座而起。合掌白佛言。世尊何故。今日我等大众。见杂染世界中。处处有黄金地如雕镂。云何世尊光明分散。停住黄金处处。不还取之。佛言。<a href=\"/remen/niepan.html\" class=\"keylink\" target=\"_blank\">涅槃</a>后正像末时分。信男信女。比丘比丘尼。国王长者。大臣人民。以佛威力。于此处处。建立寺堂。今日光明所住黄金地者是也。彼诸四部弟子。以我白毫功德分故。广作佛事。所得功德者汝无异。复次所留毫光。我虽入灭。而常住不灭。当来兴造时。最为照明。更从施主口。入住胸方寸脏。渐渐照清生死重冰。决定不堕四恶趣中。必当得佛。金色宝刹。如文殊师利等。虽有此益。四部弟子。尔时日用不知也</p><p>第四十四沙弥以杖加精舍为壁木延寿感应(出西域杂记)</p><p>昔罽宾国有精舍。僧徒三百余人。沙弥二十余人也。沙弥之中。最少生年十三。上座驱使僧事不违。时有一尼干子。善占相察。见沙弥云。汝余寿唯二年也。沙弥闻之。生大怖畏。经一夏时。尼干见沙弥云。不可思议。不可思议。甚为希有。汝寿既延五十年。有何妙术。沙弥云。更不修延命法。尼干白上座。上座是三明大阿罗汉。入边际定。观知因缘。从定而起。告尼干子言。此沙弥于夏初。众僧修营精舍壁。时少一木。即持古杖。加之成壁。以是因缘。延五十年寿矣</p><p>第四十五拂精舍庭生天感应(同记)</p><p>昔如来在世之时有<a href=\"/remen/tianren.html\" class=\"keylink\" target=\"_blank\">天人</a>。来下祇洹精舍。佛为说<a href=\"/remen/sidi.html\" class=\"keylink\" target=\"_blank\">四谛</a>法。得<a href=\"/remen/fayan.html\" class=\"keylink\" target=\"_blank\">法眼</a>净。阿难问佛。佛言。须达居士。造精舍已。遣一人奴。拂寺庭扫除道路。乘此善根。生忉利天。来下听法。得法眼净也</p><p>第四十六昔于父母故宅地造精舍感应(出贤圣集传)</p><p>昔尊者夜周多。归于旧里。父母故宅地。建立佛精舍。尊者夜分有百千天子。来下供养精舍。尊者知而问天子言。我是汝父母。以恶业故堕地狱。汝出家日生天。于古宅地。建立精舍。时自宫殿动摇。光明倍胜。以见此事故。来供养也</p><p>第四十七室罗伐悉底国寺感应(出西域记)</p><p>室罗伐悉国。有一精舍。高六十余尺。以东有天祠量等精舍。日旦流光。天祠之影。不能蔽精舍。日将落照精舍之阴。遂覆天祠影覆矣</p><p>第四十八昔贫儿以木叶戏作寺延寿感应(出贫儿延寿经)</p><p>昔阿罗汉。路值一贫儿。观知余寿。三日生悲愍去。至第三日值贫儿。入定观知。有六十年寿。生希有念。又观善根。知与诸乞儿共戏。拾木叶为寺报。为人说之。闻者生信矣</p><p>第四十九比丘补壁孔延寿感应(出离宝藏)</p><p>昔有一比丘。死时将至。因入僧伽蓝。见壁有孔。即便团泥。而补塞之。增其寿命矣</p><p>第五十昔金地国王治古寺延寿感应(出譬喻经)</p><p>昔有相师。占金地国王。却后七日。必当命终。后日游猎。次见一故寺破坏。即生悲心。速修治之。得三十年寿矣</p><p>三宝感应要略录卷上(终)</p><p>三宝感应要略录 卷中</p><p>目录第一将读<a href=\"/fojing/huayanjing/yuanwen.html\" class=\"keylink\" target=\"_blank\">华严经</a>以水盥掌水所沾虫类生天感应第二诸小乘师以华严置阿含下恒在其上感应第三释灵干讲华严见天宫迎改生花藏世界感应第四唐朝散大夫孙宣德发写花严愿感应第五东市行证为亲写花严救苦感应第六王氏感地藏菩萨诵花严偈排地狱感应第七空观寺沙弥定生见红莲地狱谬谓<a href=\"/remen/huazang.html\" class=\"keylink\" target=\"_blank\">华藏</a>世界感应第八龙子从僧护比丘诵习四阿含感应第九新罗国僧俞诵阿含经生净土感应第十书写阿含经生天感应第十一乾陀卫国阿罗汉富那舍昔闻中阿含经感应第十二南海滨五百蝙蝠闻阿毗达磨藏作五百应真感应第十三罽宾国鼠闻诵<a href=\"/remen/lvzang.html\" class=\"keylink\" target=\"_blank\">律藏</a>得阿罗汉感应第十四受持律比丘感天感应第十五释迦昔在凡地得大集经一函灭罪得通感应第十六并州比丘道如唯闻方等名字生净土感应第十七昙荣僧定行方等忏法得授记感应第十八隋朝智者大师讲净名经感应第十九宋临淄释普明诵维摩经感应第二十会稽山阴书生写维摩经除疾救亡亲感应第二十一法祖法师为阎罗王讲首<a href=\"/fojing/lengyanjing/quanwen.html\" class=\"keylink\" target=\"_blank\">楞严经</a>感应第二十二光宅寺云法师讲胜鬘经降雨感应第二十三贫女受持胜鬘经现作皇后感应第二十四道珍禅师诵<a href=\"/fojing/emituojing/41135.html\" class=\"keylink\" target=\"_blank\">阿弥陀经</a>生净土感应第二十五昙鸾法师得<a href=\"/fojing/guanwuliangshoujing/yuanwen.html\" class=\"keylink\" target=\"_blank\">观无量寿经</a>生净土感应第二十六并州僧感受持观经阿弥陀经生净土感应第二十七西印度国讲金光明经敌国得和感应第二十八中印度国讲金光明最胜经感应第二十九温州张居道冥路中发造金光明四卷愿感应第三十则天皇后供养金光明最胜王经感应第三十一梓州姚待为亡亲自写四部大乘经感应第三十二唐张谢敷诵药师经除病感应第三十三唐张李通书写药师经延寿感应第三十四写传大毗卢遮那经感应第三十五书随求陀罗尼系颈灭罪感应第三十六尊胜陀罗尼经请来感应第三十七童儿闻寿命经延寿感应第三十八乌耆国王女读诵<a href=\"/remen/banruo.html\" class=\"keylink\" target=\"_blank\">般若</a><a href=\"/fojing/xinjing/yuanwen.html\" class=\"keylink\" target=\"_blank\">心经</a>除怨害等感应第三十九毕试国王写诵般若心经除怨害等感应第四十遍学三藏首途西域每日诵般若心经七遍感应第四十一大般若经翻译时感应第四十二大般若经最初供养感应第四十三唐干封书生依高宗敕书大般若经一袟感应第四十四东印度三摩呾吒国转读大般若王供养感应第四十五并州常愍禅师写大般若经感应第四十六京兆僧智讽诵大般若经二卷感应第四十七并州道俊写大般若经感应第四十八唐豫州神母闻大般若经名死更得活感应第四十九踏大般若经所在地离恶趣业感应第五十释迦趣菩提树下时地神奉般若金夹感应第五十一周高祖武帝代灭法时大品感应第五十二阿练若比丘读诵大品经感应第五十三天水郡张志达写大品经三行延寿感应第五十四晋居士周闵大品般若经感应第五十五朱士行三藏放光般若感应第五十六释清虚为三途受苦众生受持金刚般若经感应第五十七僧法藏书诵金刚般若经灭罪感应第五十八唐玄宗皇帝自诵仁王经咒请天兵救安西感应第五十九唐代宗皇帝诵讲仁王般若降雨感应第六十旧译仁王般若经感应第六十一无量义经传弘感应第六十二闻无量义经功德生忉利天感应第六十三诵<a href=\"/fojing/miaofalianhuajing/\" class=\"keylink\" target=\"_blank\">法华经</a>满一千部必有灵验感应第六十四书写法华满八部必有救苦感应第六十五书写法华经一日即速救苦感应第六十六分七卷法华经讲八座感应第六十七昙摩忏三藏传大般<a href=\"/fojing/niepanjing/\" class=\"keylink\" target=\"_blank\">涅槃经</a>感应第六十八释惠严删治涅槃经感神责感应第六十九书写涅槃经生不动国感应第七十闻常住二字感应第七十一手触涅槃经感应第七十二诸王写一切经感应三宝感应要略录卷之中</p><p>释子非浊集</p><p>第一有人将读华严经以水盥掌所沾虫类生天感应(出经田及游记)</p><p>执师子国沙门释迦弥多罗。此云能友。是第三果人也。麟德之初。来仪晨旦。情圣迹遍历名山及寺。至京师西大原寺。励诸僧转读花严经典。乃命译语问云。此是何经。答是花严经。能友肃然改容曰。不知此处亦有是经耶。合掌欢喜赞言。若闻花严题目字者。决定不堕四恶趣。此大方广功德难思。西国相传。有人以水盥掌。将读此经。水之所沾洒及虫蚁。因此舍命。后得生天。何况受持读诵。益不可思议之福也。尝闻。于填国东南二千余里。有国名遮拘槃。王宫侧有精舍。于中大乘沙门转读花严。王臣供养之。夜中分忽然有大光明。遍满城中。光明之中。有百千天人。以种种天衣珠宝璎珞。奉献王及沙门。王问曰是谁。天答曰。我是精舍侧昆虫也。沙门以水盥掌。将读花严。水之所沾。因此舍命。生忉利天。天上法尔初知本因。故来下报恩。王闻天语。悲喜立制。我国偏重大乘。不可<a href=\"/remen/liutong.html\" class=\"keylink\" target=\"_blank\">流通</a>小法。从其已来。彼王历叶敬重大乘。诸国名僧。入其境者。并皆试练。若小乘学。则遣不留。摩诃衍人。请停供养。至今不改。王宫内自有花严摩诃般若大集法华等经十二部并十万偈。王自受持。亲执户钥。转读。则开香花供养。如此等异盖多矣</p><p>第二毗瑟寺小乘师以花严置阿含下然恒在其上感应(出传等文)</p><p>日照三藏云。南天竺近占波城。有一僧伽蓝。名毗瑟奴。于中有诸小乘师而住。后有一大乘法师。持花严经一袟来至其所。小乘诸师。更不相敬。彼大乘师。乃留经一袟而去。诸小乘学者。情尽不信。投之井内。后见井中。光明如烈火。虽久在水中。都不沾温。便信此经是佛所说。犹尚不及小乘。遂置在阿含等经律之下。及明旦辄见在上。乃诃若群小。谁后辄移。对云。无人动经。乃还置下。明又如初。复在其上。若此者数焉。小乘诸师。咸大教惊叹。方知此经过于己学。以身投于地。宛转号泣。忏谢回心。专共受持花严一经。盛于此国矣</p><p>第三释灵干讲花严经见天宫迎改生花藏界感应(出经传文)</p><p>释灵干。每讲花严。远近凉燠。开皇十七年。遇疾闷绝。<a href=\"/remen/weixin.html\" class=\"keylink\" target=\"_blank\">唯心</a>不冷。未敢藏殡。后醒云。我生兜率天。见休远二法师。并座花台。光侇绝世。谓干曰。汝与我诸弟子。复皆生此矣。至十八年正月卒于寺。春秋七十有八。乃火葬于终南之阴。初干志奉花严。常依本作莲花藏世界海观。及弥勒天宫观。至于疾甚。目精上视。不与人对。久乃如常。沙门童真。问疾在侧。干谓真曰。向见青衣童子引至兜率天宫。而天乐非久。终坠<a href=\"/remen/lunhui.html\" class=\"keylink\" target=\"_blank\">轮回</a>。莲花藏是所图也。不久气绝。须臾复童真问。何所见耶。干曰。见大水遍满。花如车轮。干坐其上。所愿满足。寻尔便车矣</p><p>第四唐朝散大夫孙宣德发写花严愿感应(新录)</p><p>唐朝散大夫孙宣德。雍州永安县人也。德依因缘发愿。将造花严经。间触事生不信。即舍废无恶不造。后射猎落马闷绝。经一日醒觉悲泣投地。悔过自责。谓思邈曰。吾初死之时。见三人冥官驱没官。到于大城前。五道大臣位次叙列。阎魔大王安处。于嗔呵吾言。汝痴人人恣造恶。依所杀禽兽愬非分召汝。即见庭中。吾所杀生百千万。向王各各白非分夺命由。王弥嗔怒。时有一童子。自称善财。忽至王所。王恭从座下。合掌向童子。童子曰。汝可放宣德。彼发造花严未果。所愿之时。无不<a href=\"/remen/xinxing1.html\" class=\"keylink\" target=\"_blank\">信心</a>。岂以后恶舍前善。王欢喜曰。理实如然。宜可放还。即童子示归路得醒悟。大花严经功德不思议。仍悔先愚。更尽所有书写之。八十有六而卒。对亲友曰。吾写花严。生兜率天。奉事慈氏矣</p><p>第五东市行证为亲写华严救苦感应(出经传文)</p><p>雍州万年县康阿禄山。调露二年五月一日。染患遂亡。至五日苏起。自说彼冥道。误追在阎罗王。时见东市药行人阿容师而去。调露元年患死。生时煮鸡子。与七百人。入镬汤地狱。先识禄山。遂凭嘱曰。吾第四子行证。稍有仁慈。君为语之。今写花严经一部。余不相当。若适为写此。七百人皆得解脱。山往东市卖药阿家。以容师之言。具告行证。证大悲感。遂于西大原寺。请经令人书写。初自容师亡后。家人无梦想。至初写经之夕。合家同梦。其父来喜畅无已。到永隆元年八月。庄严周毕。请大德法藏义学沙门庆经设供。禄山尔日亦在会中。乃见容师等七百鬼徒。并来齐处礼敬三宝。同跪僧前忏悔受戒。事毕曰。我等依经力。改报于天堂。言毕而去。山免备瞩冥司。深信罪业矣</p><p>第六王氏感地藏菩萨感应(出经传别记等)</p><p>京师人。姓王失其名(余记名定藏也)既无戒行。曾不修善。文明元年。因患致死。二人引至地狱门。王氏本事地藏菩萨。见有一僧云。是地藏菩萨。乃教王氏诵一行偈。其文曰。若人欲了知三世一切佛。应当如是观。心造诸如来。菩萨曰。诵得此能排地狱。王氏尽诵。遂入见阎罗王。王问此人。有何功德。答云。唯受持一四句偈。具如上记。王遂放免王氏。当诵此偈时。声所及受苦之人。皆得解脱。王氏三日。苏向诸沙门说而已(所言一偈者。花严第十二卷夜摩天宫无量诸菩萨云集说法品文也云云)</p><p>第七空观寺沙弥定生见红莲地狱谬谓实华藏世界感应(出别录文)</p><p>沙弥定生。师僧法不能诵经戒。闻陈说花藏世界相。情恒慕乐。恣误僧事。入红莲花地狱。谬谓花藏世界。欢喜称花藏妙土。其时地狱变为花藏。闻唱受苦之人。皆坐莲花。时狱官白阎魔大王。王言。此是花严大不思议经力。即说偈言</p><p>归命花严不思议经若闻题名</p><p>一四句偈能排地狱解脱业缚</p><p>诸地狱器皆为花藏而皆自见</p><p>坐宝莲花</p><p>沙弥一日一夜始苏。自说此缘。其后有通。集具已后。不知所游方矣</p><p>第八龙子从僧护比丘诵习阿含经感应(出僧后经文)</p><p>昔佛在世。舍卫国中有五百商人。入于大海。共求珍宝。请僧护比丘。以为闻法师。未至宝所。龙王至船住持。商人怖仰问。是何神祇而投船住。尔时龙王。现身请僧护比丘。商人恐威。舍与而去。龙王欢喜。将诣宫中。龙有四子。聪明智惠。作僧护弟子白言。为我教此四龙。各有一阿含。第一龙者。教增一阿含。第二龙者教中阿含第三龙者。教杂阿含。第四龙者。教长阿含。僧护即便教之。第一龙者。默然听受。第二龙者。眠目口诵。第三龙者。回顾听受。第四龙者。远住听受。此四龙子。聪明智惠。于六月中。诵四阿含。顾在心怀。尽无遗余。尔时大龙。问讯不愁闷也。僧护答云。甚大愁闷。何以故。受持法者。要须轨则。此诸龙子。在<a href=\"/remen/chushengdao.html\" class=\"keylink\" target=\"_blank\">畜生道</a>。无轨则心。不如佛法受持诵习。龙王白言。大德不应呵予。护师命故。龙有四毒。不得如法受持诵习。何以故。默然受者。以声毒故。若出声者。必害师命。是故默受。眠目受者。以见毒故。回顾受者。以取毒故。远住受者。以触毒故。时诸商人。回至失师处。龙知商心。还即将僧护付之云云。龙尚要诵。况人伦乎</p><p>第九新罗僧俞诵阿含生净土感应(新录)</p><p>新罗僧俞者。新罗人也。少出家归心于净土教。见诸诵持阿含者。毁呵言舍。梦至极乐东门。将入门中。尔时有无量天童子。在门外立。以宝杖驱出俞曰。小道灭没。即大教灭相。以小法为梯撜登大道。是汝国式也。轻慢阿含舍不诵。不可入大乘门云云。梦觉悲泣悔过。兼持诵四阿含。得净土迎。弟子亦梦。师坐莲花。来语曰。我娑婆兼诵阿含。依本习故。先得小道。不久还入大矣</p><p>第十书写阿含经生天感应(出外国记)</p><p>昔如来灭后一百年中。夜分有一人天。放光来下阿难塔所。散花供养。时有大阿罗汉。号曰近护。即阿育大王师也。问天曰。汝何故常来礼塔。答曰。昔书写四阿含。得生忉利天。是阿难恩。以此因缘。恒来供养。复问。如彼天有如汝者否。答有百千人同业者。其中持增一阿含生天甚多</p><p>第十一乾陀卫国阿罗汉昔闻阿含感应(同记)</p><p>昔乾陀卫国瞿摩夷精舍。有一阿罗汉。名富那舍。六通三明清彻。昼夜诵中阿含。未曾暂废。有人问曰。师更极圣。何偏好诵。阿罗汉答曰吾入宿住三昧。观知先业。昔生在犬中。随比丘而行。比丘诵中阿含。随闻之受乐而不吠。乘此一善。生在乾陀卫国婆罗门家。出家乃得阿罗汉果。以是因缘。恒诵不废矣</p><p>第十二五百蝙蝠闻阿毗达磨藏感应(出西域传)</p><p>昔南海之滨。有一树枯。五百蝙蝠。于中穴聚居。有商侣止于树下。既属风寒。人皆饥冻。聚积樵苏。温火其下。烟焰渐炽。枯树遂燃。时商侣中有贾客。夜分已后。诵阿毗达磨藏。诸蝙蝠杂为火困。受好法音。忍而不去。于是命终。随业受生。俱得人身。舍家修学小乘法。聪明利智。并证圣果。近迦腻色迦王。与胁尊者。招集五百贤圣于迦湿弥罗国。作毗婆娑论。斯枯树之中五百蝙蝠也</p><p>第十三鼠闻律藏感应</p><p>昔罽宾国末田地阿罗汉精舍。有一阿罗汉。三明六通清彻。达三藏十二分教。于中<a href=\"/remen/jielv.html\" class=\"keylink\" target=\"_blank\">戒律</a>清高。一同在世优婆离。恒呵门徒云。汝等当勤修学戒律。所以者何。吾昔在凡地。依恶业故受鼠身。在石窟中而住。时有一比丘。夜宿窟中诵律藏。吾闻之。乘此善根受人身。得阿罗汉。戒律精明。以鼠身闻律藏尚尔。何况信心修行乎</p><p>第十四受持律藏感应(同文)</p><p>昔罽宾国可维精舍。有二比丘。一人受持律藏。一人受论藏。人皆以上妙食供律师。夜分天人来至。礼拜持律比丘。不礼持论比丘。如此一月余。持论比丘。心怀忿恚。天呵云。戒律开人天道。乃至涅槃道。以是因缘。天人重持诵者。不可悔恨。尔时持论比丘。其持律藏精勤修习。俱得初果。时天供二比丘矣</p><p>第十五释迦昔得大集经一函灭罪感应(出集法悦舍苦陀罗尼经。此是大集经中别流也)</p><p>释迦昔无数劫中。在凡夫时名遮他。在加伦罗国。作于商客贩卖活。虚妄无实。造诸恶行。害父爱母。迳由数年。举国人民一皆知之。称声唱言。遮他陀害父爱母。尔时思念。与畜无异。时夜跳城。奔走趣于深泽。国王毗阇罗。告国人民。此又淫痴无道。其有能得者。当重赐宝物。国人各各受募。欲捕其身。即出国作沙门。在于他国。坐<a href=\"/remen/chanxue.html\" class=\"keylink\" target=\"_blank\">禅学</a>道。昼夜泣泪。迳三十七年。以五逆障故。心不得三十七年。在于山窟。举声泣哭悲叹。下窟乞食。时道中地得一大钵。中有一函经。更无余经。唯有大集法悦舍苦陀罗尼经。此经能除百亿劫生死五逆大罪。若有受持读诵者。终不堕三途。何以故。过恒河沙诸佛所说故。是时得此经已。即不乞食。欢喜向窟中。烧香礼拜。悲泪赞仰。于窟中修习读诵。经一年始得。以罪业障故。不能入心怀更数年修行。飞行无碍。见十方诸佛。复有行者。如法行之云云</p><p>第十六并州比丘道如唯闻方等名字生净土感应</p><p>并州有一比丘。名曰道如。此州之人。七岁已上。多解念佛。然此比丘。不修念佛不持戒。畜不净物。身犯不悔。生年六十一。顿中风疾。月余方死。三日始苏。起居轻利。病尽除愈云吾初死之时。见观音势至来。示教利喜曰。汝不修净土业。唯闻大乘方等十二部经名字。以是因缘。罪垢微薄。远来影向。余命未尽。十二年后。将生净土。即合掌流泪方醒活。更舍所有。造方等大集。兼修念佛。至第十二年正月十五日方卒。音乐在室。天花雨降。现所见闻矣</p><p>第十七昙荣僧定二人行方等忏法得记感应(出唐高僧传)</p><p>唐路州法住寺释昙荣。贞观七年。依清信士常凝保等请。于法住寺行方等悔法。至七月十四日。有本寺沙门僧定者。戒行精高。于道场内。见大光明。五色间起上而下。中有七佛。相好非常。语僧定云。我毗婆尸如来无所著主真等正觉。以汝罪消故来为证。然非本师。不与授记。如是六佛皆同此词。最后一佛言。我是汝本师释迦牟尼。为汝罪消故来授记。昙荣是汝灭罪良缘。于贤劫中。名普宁佛。汝身器清净。后当作佛。亦为普明。若斯之应现感灵祥信难闻矣</p><p page margintb15></p></div>"
}]