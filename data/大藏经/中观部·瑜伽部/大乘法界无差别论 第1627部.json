[{
    "title": "大乘法界无差别论 第1627部",
    "author": "提云般若 译",
    "html": "<div class=\"B1_text\"><p>大乘法界无差别论 一卷 (一名如来藏论)</p><p>坚慧菩萨造</p><p>大唐于阗<a href=\"/remen/sanzang.html\" class=\"keylink\" target=\"_blank\">三藏</a>提云<a href=\"/remen/banruo.html\" class=\"keylink\" target=\"_blank\">般若</a>译</p><p>法界不生亦不灭无老病死无蕴过</p><p>由彼发胜<a href=\"/remen/putixin.html\" class=\"keylink\" target=\"_blank\">菩提心</a>是故我今稽首礼</p><p>有情<a href=\"/remen/puti.html\" class=\"keylink\" target=\"_blank\">菩提</a>心具足能生圣者及自然</p><p>一切善法所依处由如地海种子等</p><p>彼种含在母胎中亦如乳母共长养</p><p><a href=\"/remen/xinxing1.html\" class=\"keylink\" target=\"_blank\">信心</a>胜智菩提本大定大悲育应知</p><p>性净觉心常无垢犹如大宝太<a href=\"/remen/xukong.html\" class=\"keylink\" target=\"_blank\">虚空</a></p><p>如苏迷卢超众岳一切白法宝生处</p><p>贪嗔痴等皆断尽不为<a href=\"/remen/fannao.html\" class=\"keylink\" target=\"_blank\">烦恼</a>过所牵</p><p>过于殑伽沙伎能万法<a href=\"/remen/yuanman.html\" class=\"keylink\" target=\"_blank\">圆满</a>光映彻</p><p>净我乐常波罗蜜得成应供十方尊</p><p>因时即是菩提心果满德圆名正觉</p><p>彼体能含法界相智光朗彻净无瑕</p><p>菩提心法不思议诸佛如来皆赞叹</p><p>无始以来非造作无有质碍亦无终</p><p>以空<a href=\"/remen/wuxiang.html\" class=\"keylink\" target=\"_blank\">无相</a>慧了知诸佛如来之境界</p><p>彼性一切法所依远离断常二种见</p><p>法身与彼<a href=\"/remen/zhongsheng.html\" class=\"keylink\" target=\"_blank\">众生</a>界是故佛说本无差</p><p>不净及与净非净极净次第应当知</p><p>初即众生次菩萨最后如来极清净</p><p>尘垢所污性不明喻若重云掩丽日</p><p>烦恼云网皆<a href=\"/remen/jietuo.html\" class=\"keylink\" target=\"_blank\">解脱</a>日轮光照满虚空</p><p>劫火炽盛在空中太虚本无有烧相</p><p>如是法性不被烧老病死火无能坏</p><p>一切<a href=\"/remen/shijian.html\" class=\"keylink\" target=\"_blank\">世间</a>生灭法皆悉不离于虚空</p><p>如是<a href=\"/remen/wuweifa.html\" class=\"keylink\" target=\"_blank\">无为法</a>界中诸根依此而生灭</p><p>如灯明暖色和合离此三法更无灯</p><p>如是<a href=\"/remen/fofa.html\" class=\"keylink\" target=\"_blank\">佛法</a>与体俱离此法外无别体</p><p>客尘烦恼性非有与彼净体先相离</p><p>不空无垢<a href=\"/remen/faxiang.html\" class=\"keylink\" target=\"_blank\">法相</a>应无有断脱常随转</p><p>如莲开已叶所盖如金性净没秽中</p><p>亦如满月罗睺吞不能照世烦恼覆</p><p>如清池水妙华敷金山埿滓无能污</p><p>如净空中星月满解慧圆间垢消除</p><p>譬如旭日照世间千光晃耀普周遍</p><p>如地如海谷宝满得脱<a href=\"/remen/shengsi.html\" class=\"keylink\" target=\"_blank\">生死</a>养众生</p><p>恒处生死发智悲常<a href=\"/remen/wuchang.html\" class=\"keylink\" target=\"_blank\">无常</a>等无住着</p><p><a href=\"/remen/chanding.html\" class=\"keylink\" target=\"_blank\">禅定</a>总持清净水牟尼王云善谷因</p><p>斯即法身是如来亦名圣帝真圆寂</p><p>如水与冷不相离<a href=\"/remen/foguo.html\" class=\"keylink\" target=\"_blank\">佛果</a><a href=\"/remen/niepan.html\" class=\"keylink\" target=\"_blank\">涅槃</a>亦复然</p><p>论摄颂曰</p><p>果因及<a href=\"/remen/zixing.html\" class=\"keylink\" target=\"_blank\">自性</a>异名与差别</p><p>异相不染性亦名常和合</p><p>有无义一性略说有十二</p><p>菩提心之名应知其次第</p><p>释曰。此是论体</p><p>其中先示菩提心果。次明功能。从彼因起。因既起已即自性施设相貌异名差别。随受身处不被污染故。说为常和合。无别善法相应。住烦恼中名为无义。出缠清净名为有义。亦名一性俱涅槃故。十二种义次第应知。于中何者是菩提心果。所谓诸佛寂灭涅槃是也。亦非余者。何以故。微细习气悉已断故。言无生者。意成诸蕴本不生故。言无老者。寂灭功能增长殊胜至边际故。言无病者。一切烦恼习障及所知障俱永断故。言无死者。不思议变易无终尽故。言无蕴者。无始无明住地悉以断故。言无过者。一切身口意业无过失故。亦能超过一切诸功能故。彼由何得从菩提心。最胜方便不退失因。而能<a href=\"/remen/zhengde.html\" class=\"keylink\" target=\"_blank\">证得</a>涅槃果故。何者名涅槃界。所谓诸佛不可思议法界之性转依法身。是涅槃界也。是故我今<a href=\"/remen/dl.html\" class=\"keylink\" target=\"_blank\">顶礼</a>彼不思议菩提之心。<a href=\"/remen/yinguo.html\" class=\"keylink\" target=\"_blank\">因果</a>增长渐渐明盛。如初月故</p><p>复次菩提心种子者。一切世间善法谷生所依住处。如大地故。一切圣者法宝出处。如大海故。一切诸佛道树之所从生。次第之因如种子故。此是菩提心之果也</p><p>复次何以得知彼因相应。如转轮王子。言净信者。即是菩提心种。言胜智者。即最胜般若能了一切。名之为母。三摩地者。以定为胎。一切善法安住其中。安乐为体。言大悲者。于诸众生起大悲故。于生死中不疲倦故。及能圆满一切种智。养菩提心。为乳母故。复次彼因和合菩提之心。应知有二。何者为二。一谓烦恼所染污相。二谓白法自性之相。于中染者。彼自性清净常心不染。而为客尘烦恼覆障染污。犹如火等自性清净为灰埿云尘等障蔽。譬如火与宝珠虚空及水自性不染。若离灰等。火等自性皆得清净。一切众生亦复如是。自性之心皆同清净。为贪等烦恼之所染污。若离贪等则心得清净。复云何知白法之相亦皆清净。自性清净一切白法之所依止。一切白法亦从彼生。如苏迷卢山出生宝故。菩提之心亦复如是。一切技艺皆得圆满。获得四种大波罗蜜多。是故说为如来法身。如经中说。<a href=\"/remen/shizun.html\" class=\"keylink\" target=\"_blank\">世尊</a>。如来法身是常波罗蜜。乐波罗蜜。我波罗蜜。净波罗蜜。彼如来法身。为烦恼随烦恼之所染污。自性清净心是异名说。如经中说。<a href=\"/remen/sheli.html\" class=\"keylink\" target=\"_blank\">舍利</a>弗。此善法如实真<a href=\"/remen/rufa.html\" class=\"keylink\" target=\"_blank\">如法</a>界自性清净心相应法体。我依此自性清净心。为众生故说为不可思议</p><p>复次彼心于诸众生。为十种事无差别相。所谓无作故。无始不生故。无终不灭故。无碍自性光明故。以空智知一切法一味相犹无性故。无性即无相离诸根境界故。是圣者所行诸佛境界故。一切法所依染净诸法所依止故。远离于常染法无常故。远离于断白法不断故。此复差别略有三相。言不净者。即初说名为众生界。净不净者。即次说明为菩萨也。极清净者。说为如来。如经所说。舍利弗。即此法界过于恒沙。无边烦恼[谷-禾+卵]所缠里。无始世来常为生死波浪漂流。往来生灭恒处中流。说名众生。舍利弗。即此法界无边。厌离生死不住涅槃。一切欲界中住。行十波罗蜜。摄八万四千法门。行菩提行时。名为菩萨。舍利弗。即此法界一切俱胝烦恼解脱。度一切苦。远离一切烦恼随眠缠垢。证得清净最极清净法性中住。一切众生之所瞻仰。住一切尔焰地。得大势力无障无著。于一切法得<a href=\"/remen/zizai.html\" class=\"keylink\" target=\"_blank\">自在</a>力。说名如来应正等觉。是故舍利弗。无别众生界。无别法身。众生界即法身。法身即众生界。此无二义文字差别</p><p>此复云何。在不净时烦恼所染。犹如重云掩覆丽日。自性清净心无有染。客尘烦恼既除遣已。日轮晃曜遍满虚空。既有生老病死。云何复说此性为常。犹如火劫烧太虚空。空界无为本无烧相。法界无为亦复如是。老病死火无能烧坏。是故经说。世尊。世间言说有死有生。非如来藏有生死也。世尊。死者旧诸根坏。生者新诸根起。世尊。如来藏离有为境界相<a href=\"/remen/changzhu.html\" class=\"keylink\" target=\"_blank\">常住</a>寂静。此之藏性既常住不变。未能发起云何得与佛法相应。犹如灯明及与暖色更无别相。法与法身亦复如是。如佛说言。舍利弗。譬如灯无二法功能无异。所为光明及暖色等不相离故。或如宝珠光明形色。如是如是舍利弗。如来所<a href=\"/remen/shuofa.html\" class=\"keylink\" target=\"_blank\">说法</a>身不相离法。<a href=\"/remen/zhihui.html\" class=\"keylink\" target=\"_blank\">智慧</a>功能所为过殑伽沙如来之法。如说。世尊。有二种如来藏空不空智。何者为二。世尊。所谓空如来藏。与烦恼[谷-禾+卵]和合无别不了解脱。不空者。过恒河沙不离不脱不异不思议佛法成就。说如来法身。何故法身万德圆满<a href=\"/remen/gongde.html\" class=\"keylink\" target=\"_blank\">功德</a>具足。众生因何不得解脱。喻若莲华。邪见罗网叶所覆故。亦如真金。堕于疑惑不净秽故。犹如满月。我慢罗睺之所吞故。如清池水。贪欲尘垢之所浊故。喻彼金山。为嗔恚埿所涂染故。如太虚空。愚痴之云遍满遮故。如日未出。无明住地之所障故。六处大蕴胎藏中住。如器世间相未成故。如是无雨缘未合故</p><p>莲花金满月池水金山空</p><p>如日大地云<a href=\"/remen/foxing.html\" class=\"keylink\" target=\"_blank\">佛性</a>客尘染</p><p>烦恼覆功能佛事无由作</p><p>略说九譬喻染净翻应知</p><p>由此如来法身亦复如是。一切烦恼客尘离障尽故。自性功能具足故。得成应供一切众生同共受用。证得常住寂静清凉不思议涅槃界。所谓说如来应正等觉。非异如来法身外别有涅槃。又如所说。众生界得清净时。应知即是法身。法身即是涅槃界。涅槃即是如来。如经中说。世尊。无上正等觉者即是涅槃。世尊。涅槃界者即是如来法身。世尊法身之外无别如来。世尊。如来者即是法身。此无有异也。即是苦灭等。是故经言。世尊。非坏法故名为苦灭。然苦灭者无始无作无生无起无灭无尽离尽。常住不动寂静自性清净。破一切烦恼[谷-禾+卵]。过殑伽河沙不离不脱不思议佛法具足。说如来法身。世尊。此是如来藏。未脱烦恼[谷-禾+卵]。名如来藏。世尊。如来藏者。是诸如来空智。世尊。如来藏。一切声闻缘觉所不能见。先未曾见。昔未曾得。唯有如来得证。及破一切烦恼[谷-禾+卵]。修习一切苦灭道。是故如水与冷。觉性与涅槃无二无别故。或说一乘性欲。或不涅槃。又说同一法界。或小涅槃或中涅槃或大涅槃不尔。下中上因中转果应为一也。因既差别果亦差别。是故言。世尊。无有下中上者得涅槃。世尊。平等法者。平等智者。平等解脱者。解脱知见者。证得涅槃。是故世尊。涅槃界一味等味所谓明解脱味</p></div>"
}]