[{
    "title": "广百论本 第1570部",
    "author": "玄奘法师 译",
    "html": "<div class=\"B1_text\"><p>广百论本 一卷</p><p>圣天菩萨造</p><p><a href=\"/remen/sanzang.html\" class=\"keylink\" target=\"_blank\">三藏</a>法师玄奘奉 诏译</p><p>破常品第一</p><p>一切为果生所以<a href=\"/remen/wuchang.html\" class=\"keylink\" target=\"_blank\">无常</a>性</p><p>故除佛无有如实号如来</p><p>无有时方物有性非缘生</p><p>故无时方物有性而<a href=\"/remen/changzhu.html\" class=\"keylink\" target=\"_blank\">常住</a></p><p>非无因有性有因即非常</p><p>故无因欲成真见说非有</p><p>见所作无常谓非作常住</p><p>既见无常有应言常性无</p><p>愚夫妄分别谓空等为常</p><p>智者依<a href=\"/remen/shijian.html\" class=\"keylink\" target=\"_blank\">世间</a>亦不见此义</p><p>非唯一有分遍满一切分</p><p>故知一一分各别有有分</p><p>若法体实有卷舒用可得</p><p>此定从他生故成所生果</p><p>若离所生果无有能生因</p><p>是故能生因皆成所生果</p><p>诸法必变异方作余生因</p><p>如是变异因岂得名常住</p><p>若本无今有自然常为因</p><p>既许有自然因则为妄立</p><p>云何依常性而起于无常</p><p><a href=\"/remen/yinguo.html\" class=\"keylink\" target=\"_blank\">因果</a>相不同世所未曾见</p><p>若一分是因余分非因者</p><p>即应成种种种种故非常</p><p>在因微圆相于果则非有</p><p>是故诸极微非遍体和合</p><p>于一极微处既不许有余</p><p>是故亦不应许因果等量</p><p>微若有东方必有东方分</p><p>极微若有分如何是极微</p><p>要取前舍后方得说为行</p><p>此二若是无<a href=\"/remen/xingzhe.html\" class=\"keylink\" target=\"_blank\">行者</a>应非有</p><p>极微无初分中后分亦无</p><p>是则一切眼皆所不能见</p><p>若因为果坏是因即非常</p><p>或许果与因二体不同处</p><p>不见有诸法常而是有对</p><p>故极微是常诸佛未曾说</p><p>离缚所缚因更无真<a href=\"/remen/jietuo.html\" class=\"keylink\" target=\"_blank\">解脱</a></p><p>生成用阙故设有亦名无</p><p>究竟<a href=\"/remen/niepan.html\" class=\"keylink\" target=\"_blank\">涅槃</a>时无蕴亦<a href=\"/remen/wuwo.html\" class=\"keylink\" target=\"_blank\">无我</a></p><p>不见涅槃者依何有涅槃</p><p>我时舍诸德离爱有何思</p><p>若有我无思便用无所有</p><p>无余有我种则定能生思</p><p>要无我无思诸有乃无有</p><p>若离苦有我则定无涅槃</p><p>是故涅槃中我等皆永灭</p><p>宁在世间求非求于胜义</p><p>以世间少有于胜义都无</p><p>破我品第二</p><p>内我实非男非女非非二</p><p>但由无智故谓我为丈夫</p><p>若诸大种中无男女非二</p><p>云何诸大种有男等相生</p><p>汝我余非我故我无定相</p><p>岂不于无常妄分别为我</p><p>我即同于身生生有变易</p><p>故离身有我常住理不然</p><p>若法无触对则无有动摇</p><p>是故身作业非命者能造</p><p>我常非所害岂烦修护因</p><p>谁恐食金刚执杖防众蠹</p><p>若有宿生念便谓我为常</p><p>既见昔时痕身亦应常住</p><p>若我与思合转成思念者</p><p>思亦应非思故我非常住</p><p>我与乐等合种种如乐等</p><p>我如乐等故非一亦非常</p><p>若谓我思常缘助成邪执</p><p>如言火常住则不缘薪等</p><p>如至灭动物作用彼无有</p><p>故有我无思其理不成就</p><p>余方起思界别处见于思</p><p>如铁铤镕销我体应变坏</p><p>思如意量小我似<a href=\"/remen/xukong.html\" class=\"keylink\" target=\"_blank\">虚空</a>大</p><p>唯应观自相则不见于思</p><p>我德若周遍何为他不受</p><p>能障既言通不应唯障一</p><p>若德并悲思何能造一切</p><p>彼应与狂乱俱痴无所成</p><p>若德能善解造舍等诸物</p><p>而不知受用非理宁过此</p><p>有动作无常虚通无动作</p><p>无用同无性何不欣无我</p><p>或观我周遍或见量同身</p><p>或执如极微智者达非有</p><p>常法非可恼何舍恼解脱</p><p>是故计我常证解脱非理</p><p>我若实有性不应赞离我</p><p>定知真实者趣解脱应虚</p><p>解脱中若无前亦应非有</p><p>无杂时所见彼真性应知</p><p>若无常皆断草等何不然</p><p>此理设为真无明亦非有</p><p>现见色等行从缘生住灭</p><p>故知汝执我虽有而无有</p><p>如缘成芽等缘成种等生</p><p>故无常诸法皆无常所起</p><p>以法从缘生故体而无断</p><p>以法从缘灭故体亦非常</p><p>破时品第三</p><p>瓶等在未来即非有过现</p><p>未来过现有便是未来无</p><p>未来若已谢而有未来体</p><p>此则恒未来云何成过现</p><p>法若在未来现有未来相</p><p>应即为现在如何名未来</p><p>去来如现有取果用何无</p><p>若体恒非无何为不常住</p><p>过去若过去如何成过去</p><p>过去不过去如何成过去</p><p>未来若有生如何非现在</p><p>未来若无生如何非常住</p><p>若未来无生坏故非常者</p><p>过去既无坏何不谓为常</p><p>现在世无常非由过去等</p><p>除斯二所趣更无有第三</p><p>若后生诸行先已有定体</p><p>说有定性人应非是邪执</p><p>若法<a href=\"/remen/yinyuan1.html\" class=\"keylink\" target=\"_blank\">因缘</a>生即非先有体</p><p>先有而生者生已复应生</p><p>若见去来有如何不见无</p><p>既见有去来应不说为远</p><p>未作法若有修戒等唐捐</p><p>若少有所为果则非先有</p><p>诸行既无常果则非恒有</p><p>若有初有后世共许非常</p><p>应非勤解脱解脱无去来</p><p>或许有去来贪应离贪者</p><p>若执果先有造宫舍严具</p><p>柱等则唐捐果先无亦尔</p><p>诸法有转变慧者未曾有</p><p>唯除无智人妄分别为有</p><p>无常何有住住无有何体</p><p>初若有住者后应无变衰</p><p>譬如无一识能了于二义</p><p>如是无一义二识所能知</p><p>时若有余住住则不成时</p><p>时若余住无后灭应非有</p><p>法与无常异法则非无常</p><p>法与无常一法应非有住</p><p>无常初既劣住力定应强</p><p>此二复何缘后见成颠倒</p><p>若遍诸法体无常力初劣</p><p>应都无有住或一切皆常</p><p>无常若恒有住相应常无</p><p>或彼法先常后乃非常住</p><p>若法无常俱而言有住者</p><p>无常相应妄或住相应虚</p><p>无所见见无回心缘妄境</p><p>是故唯虚假有忆念名生</p><p>破见品第四</p><p>禀和希胜慧是<a href=\"/remen/faqi.html\" class=\"keylink\" target=\"_blank\">法器</a>应知</p><p>异此有师资无因获胜利</p><p>说有及有因净与净方便</p><p>世间自不了过岂在牟尼</p><p>舍诸有涅槃邪宗所共许</p><p>真空破一切如何彼不欣</p><p>不知舍证因无由能舍证</p><p>是故牟尼说清凉余定无</p><p>若于佛所说深事以生疑</p><p>可依<a href=\"/remen/wuxiang.html\" class=\"keylink\" target=\"_blank\">无相</a>空而生决定信</p><p>观现尚有妄知后定为虚</p><p>诸依彼法行被诳终无已</p><p>智者自涅槃是能作难作</p><p>愚夫逢善导而无随趣心</p><p>不知无怖畏遍知亦复然</p><p>定由少分知而生于怖畏</p><p><a href=\"/remen/shengsi.html\" class=\"keylink\" target=\"_blank\">生死</a>顺流法愚夫常习行</p><p>未曾修逆流是故生怖畏</p><p>诸有愚痴人障他真实见</p><p>无由生善趣如何证涅槃</p><p>宁毁犯尸罗不损坏<a href=\"/remen/zhengjian.html\" class=\"keylink\" target=\"_blank\">正见</a></p><p>尸罗生善趣正见得涅槃</p><p>宁彼起<a href=\"/remen/wozhi.html\" class=\"keylink\" target=\"_blank\">我执</a>非空无我见</p><p>后兼向恶趣初唯背涅槃</p><p>空无我妙理诸佛真境界</p><p>能怖众恶见涅槃不二门</p><p>愚闻空法名皆生大怖畏</p><p>如见大力者怯劣悉奔逃</p><p>诸佛虽<a href=\"/remen/wuxin.html\" class=\"keylink\" target=\"_blank\">无心</a>说摧他论法</p><p>而他论自坏如野火焚薪</p><p>诸有悟<a href=\"/remen/zhengfa.html\" class=\"keylink\" target=\"_blank\">正法</a>定不乐邪宗</p><p>为余出伪门故显真空义</p><p>若知佛所说真空无我理</p><p>随顺不生欣乖违无厌怖</p><p>见诸外道众为多无义因</p><p>乐正法有情谁不深悲愍</p><p><a href=\"/remen/poluomen.html\" class=\"keylink\" target=\"_blank\">婆罗门</a>离系如来三所宗</p><p>耳眼意能知故<a href=\"/remen/fofa.html\" class=\"keylink\" target=\"_blank\">佛法</a>深细</p><p>婆罗门所宗多令行诳诈</p><p>离系外道法多分顺愚痴</p><p>恭敬婆罗门为诵诸明故</p><p>愍念离系者由自苦其身</p><p>如苦业所感非真解脱因</p><p>胜身业所生亦非证解脱</p><p>略言佛所说具二别余宗</p><p>不害生人天观空证解脱</p><p>世人耽自宗如爱本生地</p><p>正法能摧灭邪党不生欣</p><p>有智求胜德应信受真宗</p><p>正法如日轮有目因能见</p><p>破根境品第五</p><p>于瓶诸分中可见唯是色</p><p>言瓶全可见如何能悟真</p><p>诸有胜慧人随前所说义</p><p>于香味及触一切类应遮</p><p>若唯见瓶色即言见瓶者</p><p>既不见香等应名不见瓶</p><p>有障碍诸色体非全可见</p><p>彼分及中间由此分所隔</p><p>极微分有无应审谛思察</p><p>引不成为证义终不可成</p><p>一切有碍法皆众分所成</p><p>言说字亦然故非根所取</p><p>离显色有形云何取形色</p><p>即显取形色何故不由身</p><p>离色有色因应非眼所见</p><p>二法体既异如何不别观</p><p>身觉于坚等共立地等名</p><p>故唯于触中说地等差别</p><p>瓶所见生时不见有异德</p><p>体生如所见故实性都无</p><p>眼等皆大造何眼见非余</p><p>故业果难思牟尼真实说</p><p>智缘未有故智非在见先</p><p>居后智唐捐同时见无用</p><p>眼若行至境色远见应迟</p><p>何不亦分明照极远近色</p><p>若见已方行行即为无用</p><p>若不见而往定欲见应无</p><p>若不往而观应见一切色</p><p>眼既无行动无远亦无障</p><p>诸法体相用前后定应同</p><p>如何此眼根不见于眼性</p><p>眼中无色识识中无色眼</p><p>色内二俱无何能合见色</p><p>所闻若能表何不成非音</p><p>声若非能诠何故缘生解</p><p>声若至耳闻如何了声本</p><p>声无顿说理如何全可知</p><p>乃至非所闻应非是声性</p><p>先无而后有理定不相应</p><p>心若离诸根去亦应无用</p><p>设如是命者应常无有心</p><p>令心妄取尘依先见如焰</p><p>妄立诸法义是想蕴应知</p><p>眼色等为缘如幻生诸识</p><p>若执为实有幻喻不应成</p><p>世间诸所有无不皆难测</p><p>根境理同然智者何惊异</p><p>诸法如火轮变化梦幻事</p><p>水月彗星响阳焰及浮云</p><p>破边执品第六</p><p>诸法若实有应不依他成</p><p>既必依他成定知非实有</p><p>非即色有瓶非离色有瓶</p><p>非依瓶有色非有瓶依色</p><p>若见二相异谓离瓶有同</p><p>二相既有殊应离瓶有异</p><p>若一不名瓶瓶应不名一</p><p>瓶一曾无合瓶应无一名</p><p>若色遍于实色应得大名</p><p>敌论若非他应申自宗义</p><p>有数等能相显所相不成</p><p>除此更无因故诸法非有</p><p>离别相无瓶故瓶体非一</p><p>一一非瓶故瓶体亦非多</p><p>非无有触体与有触体合</p><p>故色等诸法不可合为瓶</p><p>色是瓶一分故色体非瓶</p><p>有分既为无一分如何有</p><p>一切色等性色等相无差</p><p>唯一类是瓶余非有何理</p><p>若色异味等不异于瓶等</p><p>瓶等即味等色何即瓶等</p><p>瓶等既无因体应不成果</p><p>故若异色等瓶等定为无</p><p>瓶等因若有可为瓶等因</p><p>瓶等因既无如何生瓶等</p><p>色等和合时终不成香等</p><p>故和合一体应如瓶等无</p><p>如离于色等瓶体实为无</p><p>色体亦应然离风等非有</p><p>暖即是火性非暖如何烧</p><p>故薪体为无离此火非有</p><p>余暖杂故成如何不成火</p><p>若余不成暖由火法应无</p><p>若火微无薪应离薪有火</p><p>火微有薪者应无火极微</p><p>审观诸法时无一体实有</p><p>一体既非有多体亦应无</p><p>若法更无余汝谓为一体</p><p>诸法皆三性故一体为无</p><p>有非有俱非一非一双泯</p><p>随次应配属智者达非真</p><p>于相续假法恶见诸真常</p><p>积集假法中邪执言实有</p><p>诸法众缘成性羸无<a href=\"/remen/zizai.html\" class=\"keylink\" target=\"_blank\">自在</a></p><p>虚假依他立故我法皆无</p><p>果众缘合成离缘无别果</p><p>如是合与果诸圣达皆无</p><p>识为诸有种境是识所行</p><p>见境无我时诸有种皆灭</p><p>破有为相品第七</p><p>若本无而生先无何不起</p><p>本有而生者后有复应生</p><p>果若能违因先无不应理</p><p>果立因无用先有亦不成</p><p>此时非有生彼时亦无生</p><p>此彼时无生何时当有生</p><p>如生于<a href=\"/remen/zixing.html\" class=\"keylink\" target=\"_blank\">自性</a>生义既为无</p><p>于他性亦然生义何成有</p><p>初中后三位生前定不成</p><p>二一既为无一一如何有</p><p>非离于他性唯从自性生</p><p>非从他及俱故生定非有</p><p>前后及同时二俱不可说</p><p>故生与瓶等唯假有非真</p><p>旧若在新前前生不应理</p><p>旧若居新后后生理不成</p><p>现非因现起亦非因去来</p><p>未来亦不因去来今世起</p><p>若具即无来既灭应非往</p><p>法体相如是幻等喻非虚</p><p>生住灭三相同时有不成</p><p>前后亦为无如何执为有</p><p>若生等诸相复有别生等</p><p>应住灭如生或生住如灭</p><p>所相异能相何为体非常</p><p>不异四应同或复全非有</p><p>有不生有法有不生无法</p><p>无不生有法无不生无法</p><p>有不成有法有不成无法</p><p>无不成有法无不成无法</p><p>半生半未生非一生时体</p><p>或以未生位应亦是生时</p><p>生时若是果体即非生时</p><p>生时若自然应失生时性</p><p>已生异未生别有中间位</p><p>生时异二位应别有中间</p><p>若谓生时舍方得已生时</p><p>是则应有余得时而可见</p><p>若至已生位理必无生时</p><p>已生有生时云何从彼起</p><p>未至已生位若立为生时</p><p>何不谓无瓶未生无别故</p><p>非生时有用能简未生时</p><p>亦非体未圆别于已生位</p><p>前位生时无后位方言有</p><p>兼成已生位故此位非无</p><p>有时名已生无时名未起</p><p>除兹有无位谁复谓生时</p><p>诸有执离因无别所成果</p><p><a href=\"/remen/zhuansheng.html\" class=\"keylink\" target=\"_blank\">转生</a>及转灭理皆不可成</p><p>教诫<a href=\"/remen/dizi.html\" class=\"keylink\" target=\"_blank\">弟子</a>品第八</p><p>由少因缘故疑空谓不空</p><p>依前诸品中理教应重遣</p><p>能所说若有空理则为无</p><p>诸法假缘成故三事非有</p><p>若唯说空过不空义即成</p><p>不空过已明空义应先立</p><p>诸欲坏他宗必应成己义</p><p>何乐谈他失而无立己宗</p><p>为破一等执假立遣为宗</p><p>他三执既除自宗随不立</p><p>许执为现见空因非有能</p><p>余宗现见因此宗非所许</p><p>若无不空理空理如何成</p><p>汝既不立空不空应不立</p><p>若许有无宗有宗方可立</p><p>无宗若非有有宗应不成</p><p>若诸法皆空如何火名暖</p><p>此如前具遣火暖俗非真</p><p>若谓法实有遮彼说为空</p><p>应四论皆真见何过而舍</p><p>若诸法都无生死应非有</p><p>诸佛何曾许执法定为无</p><p>若真离有无何缘言俗有</p><p>汝本宗亦尔致难复何为</p><p>诸法若都无差别应非有</p><p>执诸法皆有差别亦应无</p><p>若谓法非有无能破有因</p><p>破有因已明汝宗何不立</p><p>说破因易得是世俗虚言</p><p>汝何缘不能遮破真空义</p><p>有名诠法有谓法实非无</p><p>无名表法无法实应非有</p><p>由名解法有遂谓法非无</p><p>因名知法无应信法非有</p><p>诸世间可说皆是假非真</p><p>离世俗名言乃是真非假</p><p>谤诸法为无可坠于无见</p><p>唯蠲诸妄执如何说堕无</p><p>有非真有故无亦非真无</p><p page margintb15></p></div>"
}]