[{
    "title": "六门教授习定论 第1607部",
    "author": "义净法师 译",
    "html": "<div class=\"B1_text\"><p>六门教授习定论 一卷</p><p>无著菩萨本世亲菩萨释</p><p><a href=\"/remen/sanzang.html\" class=\"keylink\" target=\"_blank\">三藏</a>法师义净奉 制译</p><p>今欲利益一切有情令习世定及出世定速能舍离诸<a href=\"/remen/fannao.html\" class=\"keylink\" target=\"_blank\">烦恼</a>故。述此方便。颂曰</p><p>求脱者积集于住勤修习</p><p>得三<a href=\"/remen/yuanman.html\" class=\"keylink\" target=\"_blank\">圆满</a>已有依<a href=\"/foxue/changshi/153408.html\" class=\"keylink\" target=\"_blank\">修定</a>人</p><p>释曰。此初一颂总标六门。言求脱者。谓是求<a href=\"/remen/jietuo.html\" class=\"keylink\" target=\"_blank\">解脱</a>人。积集者。谓能积集胜行资粮。于住勤修习者。于所缘处令心善住。名之为定。由不散乱不动摇故。问云何修习。谓得三圆满已有依修定人。圆满有三。一师资圆满。二所缘圆满。三作意圆满。有依谓是三定。一有寻有伺定。二无寻唯伺定。三无寻无伺定。修定人者。谓能修习奢摩他毗钵舍那。若人能于解脱起愿乐心。复曾积集解脱资粮心依于定有师资等三而为依止有依修习。由习定故能获<a href=\"/remen/shijian.html\" class=\"keylink\" target=\"_blank\">世间</a>诸福及以殊胜圆满之果先作如是安立次第。故名总标。颂曰</p><p>于三乘乐脱名求解脱人</p><p>二种障全除斯名为解脱</p><p>应知执受识是<a href=\"/remen/erzhang.html\" class=\"keylink\" target=\"_blank\">二障</a>体性</p><p>惑种一切种由能缚二人</p><p>已除烦恼障习气未蠲除</p><p>此谓声闻乘余唯佛能断</p><p>若彼惑虽无作仪如有惑</p><p>是习气前生若除便异此</p><p>释曰。此之四颂释求解脱者。谓于声闻乘等有差别故。于三乘中心乐解脱。名求解脱。云何解脱。二种障全除。斯名为解脱。何者是二障。除之名脱。应知执受识是二障体性。识者即是阿赖耶识。执受者是依止义。谓是烦恼所知二障体性。此复云何。惑种即是烦恼障<a href=\"/remen/zixing.html\" class=\"keylink\" target=\"_blank\">自性</a>。一切种即是所知障自性。又一切种者。即是二障种子能缚二人。烦恼障种子能缚声闻。一切种子能缚菩萨。由与声闻菩萨为系缚故。云何此二解脱差别。谓声闻人。习气未除。断烦恼障而证解脱唯佛<a href=\"/remen/shizun.html\" class=\"keylink\" target=\"_blank\">世尊</a>能总除故。云何习气。彼惑虽无所作形仪如有惑者是名习气。此中应言。若惑虽无令彼作相如有惑者。此言作仪如有惑者。即是于因说果名故。彼谓声闻独觉未知。此是谁之习气。谓是前生所有串习之事。尚有余气。今虽惑尽所为相状似染形仪。名为习气。若能除断与此不同。应云若彼习皆无不作仪如惑。颂曰</p><p>种植诸善根无疑除热恼</p><p>于法流清净是名为积集</p><p>能持乐听法善除其二见</p><p>但闻心喜足是四事应知</p><p>释曰。此之二颂释积集义。如经中说。此人先应修习多闻复听<a href=\"/remen/zhengfa.html\" class=\"keylink\" target=\"_blank\">正法</a>。诸见热恼已正蠲除。心之盖缠能正降伏。依此文义故说初颂。云何积集所有善根。谓能持正法故。以此为先。令其信等善法增故。云何无疑。谓乐听法故。由知法故已生未生所有疑惑悉能除灭。云何除热恼。谓除二见故。二见云何。一者欲令他识知见。二者自起高举见。谓作是念。如何令他得知。我是具德之人。是则名为令他识见。依此见故自欲高举。名自高见。此二能令心焦热故。名为热恼。云何法流清净。谓能除遣但闻法时心生喜足故。上之除字流入于此。于法流清净者。谓听法时心无散乱相续而流。心清净故盖缠止息。若听法无厌。更能进思勤修不息。方得名为法流清净。当知此据<a href=\"/remen/wensixiu.html\" class=\"keylink\" target=\"_blank\">闻思修</a>位。如次应知</p><p>次有十六颂。释于住勤修习。初一总标余是别释。颂曰</p><p>所缘及自体差别并作意</p><p>心乱住资粮修定出离果</p><p>言所缘者。有其三种</p><p>外上及以内此三所缘生</p><p>应知住有三自体心无乱</p><p>释曰。言三种者。一外缘。二上缘。三内缘。外缘谓白骨等观所现影像。是初学境界。上缘谓未至定缘静等相。内缘谓从其意言所现之相为所缘境。自体谓是心无乱相。名之为住。心无乱者。于外等处三种缘时。随其所缘心无动乱。颂曰</p><p>第一住相应定心者能见</p><p>于境无移念相续是明人</p><p>第二住相应厌离心寂静</p><p>专意无移念相续是明人</p><p>第三住相应于前境凝住</p><p>定意无移念相续是明人</p><p>释曰。此之三颂如其次第配外上内。言于境无移念者。谓于余境心无散乱。故名无移。相续者。坚守持心令不断绝。言明人者。或因自思。或从他教。于静虑法而起加行。是谓明人。应知如次是随法行及随信行种性。言厌离心寂静专意无移念者。谓于其境生厌离心。前唯观境未能生厌。今时专注心生厌离而不散动。于前境凝住者。谓于意言所现之境缘此境时其心凝定。故云定意无移念相续是明人。颂曰</p><p>坚执及正流并覆审其意</p><p>转得心<a href=\"/remen/huanxi.html\" class=\"keylink\" target=\"_blank\">欢喜</a>对治品生时</p><p>惑生能息除加行常无间</p><p>能行任运道不散九应知</p><p>释曰。于彼住中。差别有九。谓最初住。<a href=\"/remen/zhengnian.html\" class=\"keylink\" target=\"_blank\">正念</a>住。覆审住。后别住。调柔住。寂静住。降伏住。功用住。任运住</p><p>此等并依阿笈摩经。随句次第而为修习。若于最初学缘境时。其心坚执名最初住。次于后时令其正念流注不断。名正念住。若依托此有乱心生。更覆审察缘境而住。名为覆审住。次于后时转得差别。名后别住。次于后时对治生起心得<a href=\"/remen/zizai.html\" class=\"keylink\" target=\"_blank\">自在</a>生欢喜时。名调柔住。于此喜爱以无爱心对治生时。无所爱乐其心安静。名寂静住。次于后时所有已生未生重障烦恼为降伏故。名降伏住。次于后时以加行心于所缘境无间随转一缘而住。名为功用住。次于后时于所缘境心无加行任运随流无间入定缘串习道。名任运住。此之九种心不流散。名之为住。应知以此不散之言。与坚执等皆相配属。颂曰</p><p>励力并有隙有用及无用</p><p>此中一六二四作意应知</p><p>谓外内邪缘粗重并作意</p><p>此乱心有五与定者相违</p><p>于彼住心缘不静外散乱</p><p>掉沉心味着内散乱应知</p><p>应识邪缘相谓思亲族等</p><p>生二种<a href=\"/remen/wozhi.html\" class=\"keylink\" target=\"_blank\">我执</a>是名粗重乱</p><p>见前境分明分别观其相</p><p>是作意散乱异斯唯念心</p><p>于作意乱中复有其乱相</p><p>于乘及静虑初二应除遣</p><p>释曰。应知作意。有其四种。一励力荷负作意。二有间荷负作意。三有功用荷负作意。四无功用荷负作意。此中坚执不散。是励力荷负作意。初用功力而荷负故。次正流等六种不散。是有间荷负作意。中间数有乱心起故。无间加行。是有功用行荷负作意。入串习道。是无功用行荷负作意。如是摄已谓一六二。应知即是四种作意。又心散乱。有其五种。一外心散乱。二内心散乱。三邪缘心散乱。四粗重心散乱。五作意心散乱。外心散乱者。于住心境起缘之时。遂缘余事心流散故。内心散乱者。谓掉举等三于所缘境中间乱起故。邪缘散乱者。于修定时诸有寻求。亲识等事而生顾恋。粗重心散乱者。有二我执令其心乱。于修定时有此二事。谓益及损。若身安隐名之为益。身体羸弱即是其损。或云我今得乐。或云我今有苦。或云是我之乐。或云是我之苦。此中我者。是执取义。言作意心散乱者。有其三种。于所缘相分明而住。是思察性。或从此乘更趣余乘。或从此定更趣余定。谓极分别思察定时。遂使心乱名心散乱。异斯唯念心者。此能对治初作意散乱。由不分别而缘于境。但有念心。此明成就心不忘念。此三散乱。初二应舍。第三由是从定趣定。希胜上故亦非是过。颂曰</p><p>住戒戒清净是资粮住处</p><p>善护诸根等四净因应知</p><p>正行于境界与所依相扶</p><p>于善事勤修能除诸过失</p><p>最初得作意次得世间净</p><p>更增出世住三定招<a href=\"/remen/sanjie.html\" class=\"keylink\" target=\"_blank\">三界</a></p><p>释曰。住资粮者。谓戒即是无边<a href=\"/remen/gongde.html\" class=\"keylink\" target=\"_blank\">功德</a>所依止处。必先住戒。戒行清净无有缺犯。若求戒净有四种因。一善护诸根。二饮食知量。三初夜后夜能自警觉与定相应。四于四威仪中正念而住。何故善护诸根等令戒清净。由正行于境与所依相扶。善事勤修能除于过。初因即是于所行境行清净故。二于所依身共相扶顺。于受饮食离多少故。三于善事发起精勤故。四能除过失。进止威仪善用心故。由此四因戒得清净。如是应知。由三种定得三出离。缘外境时得作意住。缘上境时得世清净。缘内心时得出世净。住者即是永得出离。必趣<a href=\"/remen/niepan.html\" class=\"keylink\" target=\"_blank\">涅槃</a>更不退转。已释于住勤修习。颂曰</p><p>多闻及见谛善说有慈悲</p><p>常生欢喜心此人堪教定</p><p>尽其所有事如所有而说</p><p>善解所知境斯名善教人</p><p>由闻生意言说为寂灭因</p><p>名寂因作意是谓善圆满</p><p>释曰。圆满有三。一师资圆满。二所缘圆满。三作意圆满。此中初颂说师资圆满。意显其人善教圆满。证悟圆满。善语圆满。无染心圆满。相续<a href=\"/remen/shuofa.html\" class=\"keylink\" target=\"_blank\">说法</a>加行圆满。此显教授师众德圆满。由此师故得闻正法有所证悟。次明所缘圆满说第二颂。尽所有事如事而说。善所知境名为善说。此明师资能说诸事穷尽无吝。故名所缘圆满。次明作意圆满说第三颂。此显以闻为因所起意言能与圣道涅槃为正因故。缘此意言所有作意皆得圆满。此中因言显闻。即是意言之因。言寂灭者。即是涅槃及以道谛。自体寂灭及能趣灭故。总言之寂因作意者。明此作意缘寂灭因。何谓所缘了法无性。如是缘时即是其因亦是寂灭故。此作意名为寂因。是一体释。又缘此作意亦名寂因。此别句释。颂曰(准如是释应云寂因作意旧云如理作意者非正翻也)</p><p>谓寻求意言此后应细察</p><p>意言无即定静虑相有三</p><p>无异缘<a href=\"/remen/wuxiang.html\" class=\"keylink\" target=\"_blank\">无相</a>心缘字而住</p><p>此是心寂处说名奢摩他</p><p>观彼种种境名毗钵舍那</p><p>复是一瑜伽名一二分定</p><p>粗重障见障应知二种定</p><p>能为此对治作长善方便</p><p>释曰。次明有依诸修定者。必有依托。谓依三定说寻求等。言寻求者。显是有寻。既言有寻。准知有伺。言细察者。显无寻唯伺意言无者。欲显无寻无伺。寻伺皆以意言为性。此据奢摩他法明其定义。说无异缘等。此明无差异义。但缘其字而心得住。名无异缘。亦名无相。但缘其字于观义相所有作意非彼相故。此住名奢摩他。奢摩是寂止义。他是处义。非独奢摩得尽于事。谓据其心寂止之处。心得凝住依止于定。此定即是凝心住处。故名奢摩他。异此便无。次据毗钵舍那法明其定义说次一颂。谓依多境名为众观。所言彼者。谓与彼二俱相属着。即奢摩他及所缘字。是依奢摩他得毗钵舍那依于字处。所有诸义起诸观故。于寂止处所有众义依仗于字。谓缘众义。而起观察名为众观。名一二分定者。或时但有寂处而无众观。或有众观而非寂处。或时俱有应知即是<a href=\"/remen/zhiguan.html\" class=\"keylink\" target=\"_blank\">止观</a>双运。又奢摩他毗钵舍那有二种障。谓粗重障及见障。应知二定是此对治。如次应配。何故此二名长善方便。能长善法之方便故。云何令方便法得善清净耶。颂曰</p><p>此清净应知谓修三种相</p><p>寂止策举舍随次第应知</p><p>若心沈恐没于妙事起缘</p><p>若掉恐举生厌背令除灭</p><p>远离于沉掉其心住于舍</p><p>无功任运流恒修三种相</p><p>定者修三相不独偏修一</p><p>为遮沈等失复为净其心</p><p>释曰。为答前问。求净定者修三种相。云何为三。谓止举舍。复云何修。随次第应知。随其惑障生起之时。应次修习。在于何时复修何相。且辩策举相。若心沈恐没定者修三相。如下当知。若心沉没可修策举相。何者是耶。于妙事起缘令心喜为相。又寂止相者。若心掉举。或恐掉举。应修寂处。此云何修厌背令除灭。于所缘境极生厌恶。于自内心令过止息。舍相者。谓离沉掉。于何心中。谓心住舍。此舍相者。即是无功任运流恒修三种相。如是次第修三相时。诸习定者得清净相。又奢摩他等即是定者。于此三相不独修一。何以故。为遮沈等失。复为净其心。若但修止内心沉没。既沉没时便应策举。若因策举心掉散者。观不净境令生厌离。于此舍相正修习时。名为正定能尽有漏。由此遂令心极清净。应知此中皆是随顺正经文句。如理应思。颂曰</p><p>出离并爱乐正住有堪能</p><p>此障惑皆除定者心清净</p><p>释曰。此明清净之益。依去尘经说。佛告诸苾刍。若人欲求内心净。时有惑障现前不能除灭。欲断除者。先于不善业道。勿造大过息<a href=\"/foxue/changshi/153417.html\" class=\"keylink\" target=\"_blank\">罪恶</a>见。而求<a href=\"/remen/chujia.html\" class=\"keylink\" target=\"_blank\">出家</a>希求出离。若处中烦恼欲嗔害意。起恶寻思障胜爱乐。能除此障说爱乐言。若有微细眷属寻思世间寻思不死寻思障其正住。对治此故说正住言。若有功用方入定者。此定即非堪任之性。若能除此显有堪任。能除于惑说堪能言。此显净定之人得四种胜益。云何修定人果。颂曰</p><p>于此定门中所说正修习</p><p>俗定皆明了亦知出世定</p><p>此颂意显修习奢摩他毗钵舍那者获现果故。若人能依所说定相修习之时。得诸世间胜果圆满及出世果。如前已说</p><p>问曰。如上所说欲明何事。答曰</p><p>显意乐依处本依及正依</p><p>世间定圆满并了于出世</p><p>释曰。略说义周。为会前事故说斯颂。如最初云。求脱者为显意乐圆满。积集者依处圆满。此明有心修定必须依托积集资粮故。于住勤修习者。显本依圆满。如经中说。佛告诸苾刍。汝等先当依定能尽有漏。是我所说。若欲求出<a href=\"/remen/shengsi.html\" class=\"keylink\" target=\"_blank\">生死</a>海者。离于正定无别方便。得三圆满者。显正依圆满。明师资承禀决定可依。有依修定人者。此显修习圆满。诸有智者如前所说。远离放逸正<a href=\"/remen/xiuxing.html\" class=\"keylink\" target=\"_blank\">修行</a>时。世间诸定悉皆圆满。及出世间咸能证悟。显得果圆满</p></div>"
}]