[{
    "title": "迦叶赴佛般涅槃经 第393部",
    "author": "昙无兰 译",
    "html": "<div class=\"B1_text\"><p>　　<a href=\"/remen/jiaye.html\" class=\"keylink\" target=\"_blank\">迦叶</a>赴佛般<a href=\"/fojing/niepanjing/\" class=\"keylink\" target=\"_blank\">涅槃经</a></p><p>　　东晋西域<a href=\"/remen/shamen.html\" class=\"keylink\" target=\"_blank\">沙门</a>竺昙无兰译</p><p>　　昔佛在世时。摩诃迦叶。于诸<a href=\"/remen/biqiu.html\" class=\"keylink\" target=\"_blank\">比丘</a>中。最长年高才明<a href=\"/remen/zhihui.html\" class=\"keylink\" target=\"_blank\">智慧</a>。其身亦有金色相好。佛每<a href=\"/remen/shuofa.html\" class=\"keylink\" target=\"_blank\">说法</a>。常与其对坐。人民见之或呼为佛师。于是迦叶乃辞佛到伊筛梨山中。一山名普能。周旋数千里。去舍卫国二万六千里。多出七宝。甘果不訾。名香好药栴檀三种。其一种芳香。一种治人百病。一种可用染五色。众香杂药不可称数。亦有走翔鸟兽师子虎狼白象骐驎朱雀凤凰。或有清净异学道士。时有方石平正。其色如琉璃。纵广百二十里。奇树荫凉华叶五色。冬夏茂盛列生石上。迦叶前后教授二千<a href=\"/remen/dizi.html\" class=\"keylink\" target=\"_blank\">弟子</a>。皆清净高行得罗汉者。常坐此石上。诵经行道。又有清净甘香泉水。周旋四十里。其水中则有优昙华。绀色华红色华紫色华。迦叶弟子七人同夕得梦。其一比丘。梦见其所坐方石中央分破树皆根拔。复一比丘梦见四十里泉水皆干竭华悉零落。一比丘梦见拘罗边坐皆倾毁。一比丘梦见阎浮利地皆倾陷。一比丘梦见须弥山崩。一比丘梦见金轮王薨。一比丘梦见日月堕地天下失明。晨起各以所梦启迦叶。迦叶告言。我曹前见光明地时大动。卿等复得是梦。佛将般泥洹。即敕诸弟子往赴俱夷那竭国。道见一<a href=\"/remen/poluomen.html\" class=\"keylink\" target=\"_blank\">婆罗门</a>。持文陀罗华。迦叶即问言。卿从何来。欲何所至。那得是天华。答言。我从俱夷那竭国来。时佛般泥洹已经七日诸天往赴。悉持天华天香<a href=\"/remen/gongyang.html\" class=\"keylink\" target=\"_blank\">供养</a><a href=\"/remen/foshen.html\" class=\"keylink\" target=\"_blank\">佛身</a>。此华即是。迦叶闻是语。便自投于地啼泣而言。佛今般泥洹。<a href=\"/remen/sanjie.html\" class=\"keylink\" target=\"_blank\">三界</a>失明。将复何依恃。便帅将诸弟子进道。未到数百里。便见四天王及梵释诸天。皆持七宝盖名香好华。悉往供养佛。诸天作十二部音乐。亦有阿须轮王诸大鬼神侧塞空中。又见俱夷那竭国王。及诸邻国王。各从其群僚数百万人。见迦叶将诸弟子到。是时国贵末罗弗王。则敕国人民皆令避道。使迦叶及诸弟子得进。阿那律出迎相见言。佛般泥洹已七日。耶维火不然。但待贤者到耳。阿难见迦叶。便自投地啼哭不自胜。有一老比丘名波或。即止阿难言。止止。佛在时常禁制我等不得自由。佛今般泥洹。吾等得<a href=\"/remen/zizai.html\" class=\"keylink\" target=\"_blank\">自在</a>。莫复啼哭。时有天闻波或语。即举手搏之。迦叶便前接持天止之。谓波或言。佛今般泥洹。一切失所恃。汝独愚痴而反喜快。波或闻是语意解即得阿罗汉道。迦叶便与诸弟子头面着地。作礼绕棺三匝悲哀而言。我等今日不知佛头足所在。佛威神则为出足。诸<a href=\"/remen/tianren.html\" class=\"keylink\" target=\"_blank\">天人</a>民莫不感伤。于是摩诃迦叶乃说偈赞佛言</p><p>　　佛为三界乘　　度于<a href=\"/remen/shengsi.html\" class=\"keylink\" target=\"_blank\">生死</a>渊</p><p>　　澹泊升泥洹　　微妙越<a href=\"/remen/shijian.html\" class=\"keylink\" target=\"_blank\">世间</a></p><p>　　佛为无量明　　照于愚痴冥</p><p>　　愿为一切人　　显耀现威灵</p><p>　　佛为大慈哀　　所度无央数</p><p>　　尊体处金棺　　清净寂然安</p><p>　　愿用优和德　　见身色相光</p><p>　　普令天及人　　兴起无量福</p><p>　　佛为开现法　　<a href=\"/remen/zhongsheng.html\" class=\"keylink\" target=\"_blank\">众生</a>受润泽</p><p>　　得止生死轮　　或者入正谛</p><p>　　已蒙如来恩　　头面<a href=\"/remen/lifo.html\" class=\"keylink\" target=\"_blank\">礼佛</a>足</p><p>　　今但睹金棺　　心为悲感伤</p><p>　　佛虽就无为　　圣达靡不实</p><p>　　见后有疑谛　　出足于金棺</p><p>　　起分是生死　　佛以不复愁</p><p>　　法身慧常存　　莫呼永泥洹</p></div>"
}]