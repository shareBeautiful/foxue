[{
    "title": "佛说须赖经 第329部",
    "author": "支施仑 译",
    "html": "<div class=\"B1_text\"><p>佛说须赖经</p><p>前凉月氏国优婆塞支施仑译</p><p>闻如是。一时<a href=\"/remen/shizun.html\" class=\"keylink\" target=\"_blank\">世尊</a>。游于舍卫祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众俱千二百五十人。菩萨五千人。尔时世尊。游近舍卫大城。为国王大臣梵志长者及诸细民。<a href=\"/remen/gongyang.html\" class=\"keylink\" target=\"_blank\">供养</a>世尊给所当得。尔时城中有极贫者名曰须赖。信<a href=\"/remen/fofa.html\" class=\"keylink\" target=\"_blank\">佛法</a>众奉持<a href=\"/remen/wujie.html\" class=\"keylink\" target=\"_blank\">五戒</a><a href=\"/remen/xiuxing.html\" class=\"keylink\" target=\"_blank\">修行</a>十善。奉行慈心终不起心。于一切<a href=\"/remen/zhongsheng.html\" class=\"keylink\" target=\"_blank\">众生</a>。行于悲心志不疲极。行于喜心常乐<a href=\"/remen/zhengfa.html\" class=\"keylink\" target=\"_blank\">正法</a>。行于护心苦乐不动。坚固无上正真道心。以方便善欲度人故。居舍卫城示现极贫</p><p>于是释提桓因。以天眼净彻视于人。见舍卫城中极贫须赖。执坚固德善行纯备心无恚怒。执志坚强无有瑕秽。坐起经行不失威仪。出入周旋常怀等行。饮食坐卧常怀等心。左右睡寐已皆除尽。少欲知足易充易可。损于利求利衰毁誉心不倾动。至心坚固离于贡高。摄持谦顺心靖纯淑。质直善说言信不华。奉八关斋知节少食。普城所敬无有厌足。诸造见者与之说事莫不<a href=\"/remen/huanxi.html\" class=\"keylink\" target=\"_blank\">欢喜</a>。食节衣粗。又致供者让而不受。树叶为器茅草为席。衣食之余辄以转施无所藏积。清净洁白离于求业。于一切生无所志愿。常以昼夜各三诣佛。如来常开闭瑕容其。<a href=\"/remen/libai.html\" class=\"keylink\" target=\"_blank\">礼拜</a>供养咨受法言。若其须赖欲诣佛时。若干百人常从与俱。若其须赖所游居处若行若住若坐若卧。其地界分无有空闲人众围绕</p><p>于是释提桓因取心念言。如是族姓子。净戒淳淑善行威仪。恐子将夺我处。当下试知审求何道。于是释化作数人住须赖前。骂詈须赖言不顺理。又以瓦石刀杖加害。于是须赖以其忍力专行慈心不嗔不恚。于是释提桓因。复化作人住须赖前。谓须赖言。唯然须赖。如是人等骂詈无限言不顺理。又以瓦石刀杖加汝。若仁见听为汝杀之。须赖答言。莫说是语。所以者何。不善谗人者<a href=\"/remen/shasheng.html\" class=\"keylink\" target=\"_blank\">杀生</a>之报。正使彼等刀割我身[邱-丘+石]如跋跙树。尊尚不发恶意加于彼等。所以者何。一切诸法<a href=\"/remen/baoying.html\" class=\"keylink\" target=\"_blank\">报应</a>有二。种善者生善道。种恶者堕恶道。以是故我不敢恨彼。况欲断彼命。于是须赖。说是偈言</p><p>其种于苦者必生获苦果</p><p>其有种恬者必生得恬果</p><p>如此报应者是知为现事</p><p>恶者报应苦善者报应乐</p><p>是故不当三为恶身口心</p><p>是故有智者不当以劝人</p><p>当常行三善于是身心口</p><p>常以此劝彼若人乐善者</p><p>于是释所化人不能动须赖。于是舍去。于是释提桓因。于须赖前化作七宝金宝现须赖前。复化作众人。住须赖前谓须赖言。取是金宝可用<a href=\"/remen/bushi.html\" class=\"keylink\" target=\"_blank\">布施</a>亦可作福。可以作服饰卧具。亦可好衣亦可美食。云何守是贫行。须赖报言。前之恶行。诸仁者。我之此报令我如今贫鄙。然不能守是贫。当犯不与取也。惟须赖。宜可乐活尽寿。何为乃远虑后世之报以为言说。须赖报言。诸仁者。是为愚法。夫见法者虑是重报。能虑重报者。是则为明达。不明之士。悭贪他有犯不与取。能离悭贪则为明智。夫不智者贪得多积以护身命。无所护虑则为明达。于<a href=\"/remen/wuchang.html\" class=\"keylink\" target=\"_blank\">无常</a>有常想。于苦有乐想。<a href=\"/remen/wuwo.html\" class=\"keylink\" target=\"_blank\">无我</a>有我想。不净有净想。如是者犯不与取。观无常计苦计空计不净者。是则为明智。计吾我猗居家。是者犯不与取。不计我不犯他。如是辈则明智。无先饱不知足。如是辈犯不与取。先饱知足是则明智。不净戒者犯不与取。其净戒者是则明智。不见报应愚痴之士犯不与取。见报应者是则明智。夫饕餮者犯不与取。不饕餮者则为明智。图他所有贡高躁扰犯不与取。让一切有则为明智。当于是时则说偈言</p><p>伏藏至千亿彼不闻舍心</p><p>如是世之贫是则非明智</p><p>家无一食储而有舍施心</p><p>如是为大富明智者所叹</p><p>圣贤善显现而能不为恶</p><p>愚叹加严饰为恶则不显</p><p>愿为智所骂不为愚所叹</p><p>愚者叹于恶明者叹于善</p><p>天所化诸士。不能令须赖犯不与取。于是释化已为长者形。持名上宝价直百千。住须赖前。谓须赖言。我于王波斯匿前有所诤讼引仁为一证。以宝相与。愿仁为我证。须赖谓言。仁者莫作是说。我不能以不知故而作妄言。何以故。妄言人者。为自欺身亦欺他人。欺诸圣贤。妄言人者。令人身臭心口无信令其心恼。夫妄言人者。令其口臭令身失色天神所弃。夫妄言人者。亡失一切诸善本。于己愚冥迷失善路。夫妄言人者一切恶本。断绝善行闲居之本。于是时说此偈言</p><p>夫口臭秽者妄言者语时</p><p>忘失清白法意志多妄误</p><p>为护己诸神圣贤所欺误</p><p>彼士常羸疲夫喜妄言者</p><p>诸恶之根本断善本于彼</p><p>必当趣恶道夫妄言人者</p><p>若以满天下金真珠相与</p><p>夫守持法者不为之发言</p><p>释提桓因。不能使须赖妄言便舍去。于是释提桓因。谓阿须伦女首耶日行王女。识干执乐第一夫人法。汝等诣国贫须赖动其闲居。试知为审离欲为故服欲不耶。于是首耶阿须伦女日行王女。识干执乐第一夫人。于冥夜静时。于须赖所止地之分界。行诣于彼说温暖甜辞。与须赖言。起仁者。我等故来相事且观。须赖。我等形容之严好。涂栴檀香璎珞被服。鲜明适在盛时视此。须赖。以汝之福故得我等执事。须赖视已便作是说。汝等尽是<a href=\"/remen/diyu.html\" class=\"keylink\" target=\"_blank\">地狱</a>饿鬼畜生行事。非<a href=\"/remen/tianren.html\" class=\"keylink\" target=\"_blank\">天人</a>之执事。又观汝等身如幻化之自然。观汝等之形聚沫泡之相。栴檀香之涂我观其如是。审谛法聚会不净向所娆服严净。见如是幻化所作。心之躁疾合会愚。所观无常散灭法。以己福观汝等行趣地狱类。所以失志六不护己志欲何不明不净者。是则贪于欲。附臭处者。是则贪于欲。附秽恶者是则依于欲。纯荷诸苦者是则贪于欲。谓贪欲乐者是则附于欲欲。入地狱者是则附于欲欲。入畜生者。彼则附于欲欲。入饿鬼者。是则附于欲欲。亲恶人者。是则附于欲。不成就贪者。是则附于欲。斗诤怨讼会者。是则附于欲欲。被系闭者。是则附于欲。颠倒之所生增益爱结者。是则附于欲。狂悖迷惑者是则附于欲。醉乱闇冥者是则附于欲。不善之所近善之所舍离。一切诸不善之所缠缚者。是则附于欲。迷失径路者是则附于欲。修行不善者是则附于欲。羸劣夺人力者是则附于欲。云之所覆者是则附于欲欲。近鬼魅者是则附于欲欲。近返足鬼者。是则附于欲欲。近牛驴狗猪驼象羖羊豺者。是则附于欲欲。近非人者是则附于欲欲。离戒闻施者是则附于欲。放舍闲居者是则附于欲。专惑专冥专益劳尘。专损减于无上道者。是则附于欲。当于是时便说偈言</p><p>臭秽不净者欲腐亦如是</p><p>专苦不附乐狱鬼畜生处</p><p>与不消者会欲丑亦如是</p><p>处非法之处诤讼与怨恶</p><p>系缚之缚者颠倒之所生</p><p>爱欲所增益从是所生者</p><p>是则附于欲迷惑之所惑</p><p>和协与同尘是则附于欲</p><p>烧然之景热合会成众恶</p><p>毁灭于众善诸恶之根元</p><p>如云之所盖附欲亦如是</p><p>鬼魅之同处反足亦如是</p><p>形色之所惑视欲亦如是</p><p>牛羊狗犬猪驼象羖羊豺</p><p>附欲之所亲离于一切法</p><p>或闻施斗靖零落附于欲</p><p>专惑增劳尘损减无上道</p><p>是则附于欲欲脱者离色</p><p>如汝满天下妙容胜汝等</p><p>不能污吾意诸<a href=\"/remen/gongde.html\" class=\"keylink\" target=\"_blank\">功德</a>备悉</p><p>首耶阿须伦女日行王女。识干之夫人。不能动须赖皆舍而去。诣释提桓因。诣彼已勿疑也。天帝彼已见谛无复女色。彼已离于欲。普于世无著。于是释提桓因。益增惊恐衣毛为竖。无疑也族姓子。必从于我生。于是释提桓因。自往诣须赖。已住须赖前。叉手说偈言</p><p>发何愿仁者汝行如是法</p><p>闲居清白戒日月释梵帝</p><p>于是须赖。说偈答言</p><p>日月释梵帝<a href=\"/remen/sanjie.html\" class=\"keylink\" target=\"_blank\">三界</a>之上业</p><p>此皆无常存如幻之示现</p><p>云何明智者当着三界耶</p><p>所可无生长亦无老病死</p><p>亦无有憎爱所处平如秤</p><p>愿普安一切<a href=\"/remen/chengfo.html\" class=\"keylink\" target=\"_blank\">成佛</a>觉未觉</p><p>于是释提桓因。即欢喜踊跃。<a href=\"/remen/shanxin.html\" class=\"keylink\" target=\"_blank\">善心</a>生焉。劝仁普慈心。如是之言说。善哉当成就。如是无上愿。速降伏众魔。雨于<a href=\"/remen/ganlu.html\" class=\"keylink\" target=\"_blank\">甘露</a>法。为行众生故。必成世普愍于是国贫须赖。彼于异时。行于舍卫大城之中。便于城中。得先时人瑞应天金之珠价直普世宝。于是国贫须赖。提持珠已便举声。令于舍卫诸仁者。于是城若有极贫者。当以是直普世之宝而惠与之。彼时有旧长者居家贫者皆走驰诣。我等极贫以宝见惠。又复余人数百之众。亦从乞宝我等极贫。须赖答。汝等不贫。所以者何。于足舍卫大城之中有一极贫者。当以是金珠宝而惠与之。诸人答言。于是城中有谁极贫。答言。王波斯匿是极贫者。当以是宝而惠与之。诸人答言。止止须赖莫说是语。所以者何。王波斯匿者。丰富大财其业周普仓藏盈积。于是国贫须赖。于大众前。便说偈言</p><p>财业虽丰广而不知充饱</p><p>大海尚可满是贫终不足</p><p>若增益贪求展转无休息</p><p>现世及后世如是贫无智</p><p>于是国贫须赖持是金珠已。与诸大众围绕周匝。诣王波斯匿。当于尔时王波斯匿。以财宝故收上族姓子五百长者。为之设罪欲薄其财义。于是国贫须赖。持是金珠诣王波斯匿。诣已便谓王言。我行舍卫大城之中。得往古人瑞应金珠价直普世。大王。我便生意。欲以是宝与极贫者。以是故大王。如我所忆念是城中惟王极贫。善哉大王唯受是宝。于是王波斯匿便有惭颜。谓国贫须赖言。我贫于汝耶。于是国贫须赖。于大众前。为王波斯匿。便说偈言</p><p>夫以贪缚者增业而不饱</p><p>为王造损耗热己亦热彼</p><p>不顾于后世无德不计死</p><p>如是不贪耶以法故明者</p><p>善立成大慈不成长尘劳</p><p>知足无所欲彼贪不复生</p><p>若见于众生即生大悲心</p><p>以是无怨嫌如是富大财</p><p>善处闲<a href=\"/wenda/jushi/\" class=\"keylink\" target=\"_blank\">居士</a>贪富贵之士</p><p>如不获于法于下贫众生</p><p>一切从众邪好于女色乐</p><p>不顾当来世王如是贫者</p><p>已属于女人其信清不浊</p><p>戒禁净无瑕性和怀惭愧</p><p>舍决常安住闻法从圣贤</p><p>往往慧入心后世舍恶趣</p><p>如是不贫士以法自校饰</p><p>手终不舍施身寿业不要</p><p>不从道趣要寿或于世行</p><p>或犹如醉象如是之贫士</p><p>无有志性故若有信佛宝</p><p>法宝敬圣众身命业不要</p><p>不要易取要不恚亦不愚</p><p>立志乐不惑如是士不贫</p><p>明智者所敬必性无饱足</p><p>梦烧不舍步众流无充足</p><p>昼夜流入海日月无充饱</p><p>周行于四域王贪无终饱</p><p>积财不饱终大王火性者</p><p>不求烧草本此是其常数</p><p>亦如是大王于三无所烧</p><p>王富贵无常其喻如草露</p><p>谁当愿求王闻如是说者</p><p>于是王波斯匿。谓国贫须赖言。我贫于卿谁当证是。大王不闻耶。如来无所著等正觉。一切知一切现。所知审诚信立所证。审于一切诸世人阿须伦。游于是舍卫大城。须赖。我亦曾闻见是者。大王。如来为我证王贫甚于我。以是故须赖当往问如来。如彼所决便当奉持。于是国贫须赖。说偈言</p><p>我师行不违我今于是念</p><p>彼知乘空来于彼无不知</p><p>今世及后世心心俱知已</p><p>大儒当至此彼亦无贡高</p><p>愍一切众生虽远必当来</p><p>众生至心故我唯愿大王</p><p>必信意莫疲当立至诚誓</p><p>世尊必当来华鬘及众香</p><p>幢幡及伎乐大儒如是来</p><p>须赖叉手。右膝着地。说偈言</p><p>若佛审谛知我定至心者</p><p>以是至诚故若知立我前</p><p>说是言已于是地动。如来忽然化从地出。五百<a href=\"/remen/dizi.html\" class=\"keylink\" target=\"_blank\">弟子</a>。菩萨千二百。释梵护世者诸天数百万。见佛现神叹未曾有。王及大臣一切眷属皆跪礼胜足。数千众生供养世尊皆发道意。于是国贫须赖。叉手白世尊言。我行是舍卫大城中。得往古人瑞应金珠价直普世。以是故世尊。于是城中若有贫者当以与之。世尊。我谓是舍卫城中王波斯匿即是极贫。何以故。侵克他有不知厌足。贪于财宝不谛于诚实。娆恼下贫减损富有者。专于王势爱着<a href=\"/remen/seyu.html\" class=\"keylink\" target=\"_blank\">色欲</a>。以是金珠与之。王不肯受问我。以证我贫仁富。唯愿如来无所著等正觉。以一切智一切慧所知审为信审为称审别为一证。善哉世尊。等心于一切。去离贡高无所偏党愿说是义。于是世尊。告王波斯匿。审实大王如须赖言审尔。世尊审尔安住。于是世尊欲决须赖疑。告王波斯匿王。有缘大王富于须赖复有缘理。须赖富于大王。彼何等为缘。所谓王业尊贵之利。营从金银珠玉。水精琉璃真珠珊瑚。象马车乘仓藏储珍。以是<a href=\"/remen/yinyuan1.html\" class=\"keylink\" target=\"_blank\">因缘</a>大王富于须赖。若复大王。施与戒闻舍无著闲居之德。慈悲喜护<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/jietuo.html\" class=\"keylink\" target=\"_blank\">解脱</a><a href=\"/remen/sanmei.html\" class=\"keylink\" target=\"_blank\">三昧</a>正受。信佛法众坚固之志直信惭愧有行。以是因缘大王须赖富于王。假令大王所部人民。财宝富有皆如大王。以比此族姓须赖。行七步中间戒闻施智。百倍不及千倍不及。巨亿万倍。不得为比。于是王波斯匿。摄除贡高白世尊言。甚得善利安住。而我界内有是大士。世尊言。如是大王。如是大王。王之界内有是大士。又复大王。又复多有余大士在王国界如须赖者。王波斯匿。于须赖前说偈言</p><p>仁是我之师佛亦我之师</p><p>缘仁除贡高今以国相上</p><p>愿与营从俱为仁之弟子</p><p>为贡高所欺使于斯长夜</p><p>为王位所惑不行于道法</p><p>今闻须赖言蒙仁当行法</p><p>今是五百人吾以贪故系</p><p>今悉放舍之愿属仁侍使</p><p>此五百人。闻得解脱已欲报须赖恩。灭意不顾业无所复顾应。以誓自誓立一切智心。于是王波斯匿。谓须赖言。我贫仁不贫。须仁所言是为快善。其称须赖贫谪以犯王法。是须赖者但当名须赖。不得复称贫。于是族姓子须赖即从坐起。更整衣服右膝着地。叉手白佛言。是诸大众普会欲见如来。善哉世尊。为是大众如是<a href=\"/remen/shuofa.html\" class=\"keylink\" target=\"_blank\">说法</a>。令是大众不忘见佛。佛告须赖言。族姓子。有四法具足<a href=\"/remen/shouchi.html\" class=\"keylink\" target=\"_blank\">受持</a>。若族姓子族姓女。见如来者审见善见。何谓四法。至心爱心悦心敬心是为四。复有四。何谓四。是须赖。族姓子族姓女。见如来色像成就。便发无上正真道意。至心发意不违如来意。爱念众生欲永度脱故。欲使奉法故。欲使<a href=\"/remen/sanbao.html\" class=\"keylink\" target=\"_blank\">三宝</a>不断故。以是四法故。须赖。族姓子族姓女。具足见如来成其审见善见。复有四法。族姓子族姓女。见于如来成其审见善见。何谓四。色痛想行识行无所视见。观四大等空。诸情如空聚。我想觉知。以是四事。族姓子族姓女。成其审见善见。复有四法。族姓子族姓女。见佛甚洁净。净于我离我故。净于众生离众生故。净于寿离寿故。净于命离命故。以是四法具足。族姓子族姓女。见如来甚洁净复有四。何谓四。天眼无所作为。慧眼无所著行。佛眼如审觉寤。<a href=\"/remen/fayan.html\" class=\"keylink\" target=\"_blank\">法眼</a>如知所现。是为四法。复有四法。族姓子族姓女。见如来甚洁净。何谓四。净于戒品无所连着。净于定品以诸法定故。净于慧品以度世智等故。净于解慧度智见品善解脱解脱无所度故。以是四法具足故。见如来甚洁净。当其说是四事次第法化时。七百弟子发意。以弟子乘而得解脱。具满千众生发无上正真道意。于是世尊。为王波斯匿及诸大众。说是法教训皆令欢喜踊跃。便从坐起。与菩萨及诸大弟子。以神足力乘于<a href=\"/remen/xukong.html\" class=\"keylink\" target=\"_blank\">虚空</a>犹如雁王。还到祇树给孤独园。于是王波斯匿。谓族姓子须赖言。若如仁者诣如来时愿见告敕。己欲侍从可尔。时王亦愿。大王后宫婇女及诸大臣大众围绕俱往见佛。于是舍卫大城之中立普施限。不诣佛者使有过讁。所以者何。又复大王。菩萨立行不独为己故。菩萨立行欲安一切众生故。又复大王。菩萨不以一人二人故而发道意。大聚大众以为将从于是显好。又问何谓菩萨之将从。一切则是菩萨将从。欲济度脱之故。发道意者是菩萨之将从不独小乘而转进故。心坚固者是菩萨之将从。欲摄伏一切谀谄众生之故。无怀之心是菩萨之将从。欲着异之行转进之故。无犹豫之心是菩萨之将从。不亭等转故。布施之心是菩萨之将从。摄怀嫉众生故。持戒之心是菩萨之将从。摄恶戒众生故。忍辱之心是菩萨之将从。摄持躁扰众生之故。<a href=\"/remen/jingjin.html\" class=\"keylink\" target=\"_blank\">精进</a>之心是菩萨之将从。摄持懈废众生故。禅定之心是菩萨之将从。摄持乱意众生之故。<a href=\"/remen/zhihui.html\" class=\"keylink\" target=\"_blank\">智慧</a>之心是菩萨之将从。摄持一持恶智众生之故。慈心大王是菩萨之将从。心存不舍众生故。悲心是菩萨之将从。入于<a href=\"/remen/shengsi.html\" class=\"keylink\" target=\"_blank\">生死</a>不患厌故。喜心是菩萨之将从。以法乐乐于众生故。护心是菩萨之将从。憎爱俱灭等行之故。四恩者大王。是菩萨之将从。诸法无家而等行故。种种善本报应是菩萨之将从。相好智慧充满具足故。誓愿洁净是菩萨之将从。净佛国土故。三脱是菩萨之将从。止宿甘露门之等行故。诚信不两舌恶口妄言绮语是菩萨之将从。无违逆辞之等行故。柔软甘辞是菩萨之将从。应辩报答等行之故。无所娆乱是菩萨之将从。于一切众生无丑貌故。多闻具足舍以转受是菩萨之将从。志念无忘等之故。尊敬师长是菩萨之将从。未闻之法令人闻知。受持正法等行之故。舍家之心是菩萨之将从。如所作无有损减等行之故。闲居之心是菩萨之将从。白黑之法坚守护之故。威仪之心是菩萨之将从。不望于他有所受故。净德无染是菩萨之将从。以甘善本等行之故。洁净之心是菩萨之将从。无信众生以立其信等行之故。无放恣心是菩萨之将从。一切佛道品法。具足充满等行之故。于是王波斯匿。闻是说已欢喜踊跃善心生焉。以好名衣上服若干色彩。其价百千奉上须赖。供养法故以法故受。彼不肯受而说是言。止止大王。是王所服。所以者何。我自有弊服补纳之衣。有时大王。我之此弊衣。挂树一日或至七夜。无有取者亦无贪者。我起游行无顾惜意。以是故大王。凡衣服者但以盖形。使已无著意又令彼不贪。王波斯匿。谓族姓子须赖言。如汝须赖不受是衣者。愿以足履。令我长夜得福安隐。于是族姓子须赖。使足蹈是名服百千价衣。慈愍于王波斯匿故。于是王波斯匿。谓族姓子须赖言。是之名服。仁以足蹈何置之。对曰大王。是之名服。舍卫城中有诸贫穷孤独可以与之。于是王波斯匿。敕其左右卿等持衣。往于是舍卫城中。有诸贫穷孤独羸老便以与之。唯然大王。国中若干众人及诸贫穷者。闻王波斯匿以百千价衣若干种色与须赖已。而以惠施城内城外普来集聚。于舍卫城百千亿众生。皆适得是百千价服已皆服着之。适服着已善心生焉。我当以何等报是须赖而为供养。承佛威神又须赖所建立。便于空中而现声言。不以香华及涂香。不以甘肴饍。而可以报须赖无过发道意。须赖。不以衣食故。亦不利供养叹誉名德故。但以度众生及发道意故。顺从彼教者当行道之智。于是族姓子须赖便从坐起。与王波斯匿俱后宫婇女臣吏大众人众围绕前后。出舍卫城行诣祇树给孤独园。舍卫大城之中人众十亿国中贫人。闻族姓子须赖往见如来。念须赖恩悉皆从行。以佛威神。释提桓因从舍卫城至给孤独园。于其中间化作场地。广普杂婇妙好如忉利天。昼度之宫若干校饰。又化若干种宝树。于树下化作师子座。高妙坚固高千肘。以若干百千天缯敷其上文绣杂彩。阿须伦女首耶之后万玉女俱而侍卫。皆持天华天香鼓乐弦歌。供养如来师子之座已为供养。于是世尊。知众人已会。与诸菩萨及大弟子。出于祇树行诣于严净师子座。诣已于师子座结跏趺坐。如来适坐于师子之座。于是三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动。现十八瑞动而复动而复大动。于是释提桓因子瞿或在会中坐。于是瞿或天子。化作六万座。天之所化。已请诸菩萨使各诣坐。便说偈言</p><p>唯坐诸净士于是坐座是善本</p><p>疾得佛座</p><p>诸菩萨愍瞿或天子故便坐其座。于是<a href=\"/remen/banruo.html\" class=\"keylink\" target=\"_blank\">般若</a>识干执乐王子。谓日行王女言。汝往与是五百天乐俱。同音歌叹佛德。俱供养世尊师子之座。须赖未来之顷。所以者何。族姓子须赖。功德巍巍将从众多。当见如来者则不审。汝等于是日行王女般若识干执乐王子之后。作五百乐往诣如来已皆稽首佛足。手执乐器。皆同一音叹世尊德。而歌颂曰。世尊往古百劫修闲居行。世尊普调众生使乐布施。世尊身口及心乐持净戒。愿礼体如须弥山。世尊忍慈固不劳。世尊精进坚力如树。世尊神慧之光无所不作。愿礼三垢无垢。世尊已胜贪淫嗔恚愚痴之垢。世尊所作已办愿礼三界所应供养。此诸垢污魔女。自如来见已。以无垢目心得安隐。成就佛念舍离于欲。不复触近于欲。乐问于如来除心之垢。莫使有劳垢意者欢悦众生意。愿礼彼足训世二百相胜。璎珞百福功德满。善音于众生所往净。愿礼无比神难及神天金软足。行步师子之云。与所往行化因释胎生。今所叹德百福满。愿使众生心普悦无疲惓。所叹胜之德愿令疾得叹是者。于是族姓子须赖。与王波斯匿及王后宫。与诸大众眷属围绕。诸天百千之所歌叹。行诣世尊已。稽首世尊足于一面住。王波斯匿。稽首如来足各绕三匝于一面住。于是王波斯匿。以其仁座而让须赖而说此言。唯族姓子。垂恩矜愍坐此仁座。须赖便坐于彼仁座。于是众中。有诸天子未见须赖者。见是贫人有何功德为王见敬乃如是耶。于是释提桓因知诸天子意。谓诸天子言。莫起慢意于是仁者。而令诸仁功德损减长夜不安。所以者何。我其审谛是族姓子大功德善法充满。又诸天子且待须臾。观其功德善法具足。于是族姓子须赖。欲悦诸天子意。便白佛言。唯然世尊。现说菩萨大士济度众生之严好。智之严好。示现严好。具足充满。疾成无上正真之道。是时世尊。以如是像放身光明照须赖身。适触身已。族姓子须赖蒙<a href=\"/remen/foguang.html\" class=\"keylink\" target=\"_blank\">佛光</a>明。是时须赖身逾释提桓因数千万倍。须赖之身姝好如是。于是诸天子见须赖身姝好如是。甚大欢喜便礼须赖。而以天华散敬其上。于是世尊。告族姓子须赖言。菩萨处贵而现卑贱欲度人故。是则名曰智之严净。而以威仪悦可众生。可众生已便现其行久现<a href=\"/remen/shentong.html\" class=\"keylink\" target=\"_blank\">神通</a>。是智严净。又族姓子。菩萨大士意得<a href=\"/remen/zizai.html\" class=\"keylink\" target=\"_blank\">自在</a>示现极贫。为诸梵志诸人所敬。是为严净。又族姓子。若其菩萨示现下贫感厉外学。除其贪意现处大业。又现舍家欲以导示厌家众生故。是为严净是为须赖。是菩萨净于众生智慧严净精进严净之具足也。疾成无上正真之道。于是阿难。白世尊言。是族姓子。发行已来久远。云何而为如来所光饰乃如是乎。于是世尊。告阿难言。是族姓子阿难。往世具足多供养诸佛数亿百千。行诸度无极所行之行。而以神通用为娱乐。已得三忍已得应辩。以方便善度众生故示现极贫。于是阿难白世尊言。族姓子须赖。示现贫行以度众生其数几如。世尊告曰阿难。欲天七千色天万二千。皆发无上正真道意。度世人无数发道意者及生善处。又问久如当成无上正真之道。得道之时名号云何。其佛世界严净何类。于是世尊。欲叹族姓子须赖国土严净。便说偈言</p><p>阿难听我称诸世之将导</p><p>以成众生故高广弘普称</p><p>发于行大乘其劫无限数</p><p>从始初发意<a href=\"/remen/xingshan.html\" class=\"keylink\" target=\"_blank\">行善</a>行以来</p><p>奉事于诸佛及其所供养</p><p>为诸法之长常拥护之故</p><p>智所往往行于诸度无极</p><p>神通自娱乐长夜行四等</p><p>善学方便善其见生死秽</p><p>明审于佛法善学相纯淑</p><p>知众生之本随本度脱之</p><p>以意智所行住于甚清净</p><p>已得应机辩住于诸总持</p><p>已度于魔钩诸佛之威仪</p><p>坚住而不动无所污染着</p><p>度世之八法利衰现总持</p><p>无所于诸法不远亦不近</p><p>喻如虚空性其心无所著</p><p>无有疲厌意常行大悲心</p><p>坚固住总持以被慈德铠</p><p>如于己之慈于众生所然</p><p>终不怀嫌恨犯者不校问</p><p>如其所应受迎待而不避</p><p>口言行无违诸法普学法</p><p>如其解脱相二法俱解脱</p><p>三忍具足得于行无所起</p><p>诸佛之所行威仪善建立</p><p>于诸土行行多<a href=\"/remen/154932.html\" class=\"keylink\" target=\"_blank\">饶益</a>众生</p><p>彼方则不定而无有如来</p><p>须赖所行处如供养世尊</p><p>敬亦当如是诸天及世人</p><p>我灭度之后后世法尽时</p><p>须赖于行彼东方之世界</p><p>其土名妙乐如来名无怒</p><p>当从彼来还余三阿僧祇</p><p>于其数不减于是已之后</p><p>续当勤行道当严净国土</p><p>欲度众生故彼于是劫后</p><p>当成其胜道号光世音王</p><p>土如阿閦佛如来之世界</p><p>世界名善化众德悉备具</p><p>安住寿万岁处于世<a href=\"/remen/jiaohua.html\" class=\"keylink\" target=\"_blank\">教化</a></p><p>僧数喻无限少发小乘者</p><p>求大乘无限普知神通力</p><p>凡夫愚闇垢善化普清净</p><p>彼当普令称一法化教诲</p><p>彼无魔牵连普等清净智</p><p>导世灭度后正法住于世</p><p>八万四千岁法慧不隐藏</p><p>须赖所化众承奉道高行</p><p>一切当生彼除置漏尽者</p><p>当为族姓子须赖解说决时。一切众会各各以衣覆须赖上。劝助之声三千大千世界莫不普知。以其劝助之声。无量无数诸天龙鬼干沓和阿须伦迦留罗真陀罗摩休勒人及非人。应声皆至聚会而坐。供养族姓子须赖。世尊亦为是等。以是法化因缘种种说法。皆令谛解于三乘行。于是王波斯匿。住世尊前。叉手白世尊。我狂醉王位。狂醉财业。狂醉荣贵。狂醉库藏金银仓谷。悭贪无厌。逼迫众生以为国财。如我世尊。世世以如是像处位施行之法化。皆从族姓子须赖闻已。我为极贫须赖所决。今于世尊前舍置于国。以琉璃太子立为王子。当奉戒当许身。为世尊及诸众僧守园给使。所有财宝当为三分。一分于佛前奉上众僧。二分与诸贫穷孤独。三分以为王事之储。谁复世尊。闻如是像法处位教化。当有意着于财业者也。为愚痴恶友所摄持者乃有着意。我以是所作善本惠施众生。愿发无上正真道意。于是会中五百长者五百居士五百梵志五百臣吏。闻王波斯匿作如是像师子之吼。皆发无上正真道意。舍家财业。欲于世尊之化舍家入道。会中三百人。其余皆现为比丘僧。已除须发服着<a href=\"/remen/jiasha.html\" class=\"keylink\" target=\"_blank\">袈裟</a>。于是族姓子须赖。即从坐起更整衣服右膝着地。向世尊叉手白佛言。愿从世尊及十方现在诸佛受舍于家。于是族姓子须赖。稽首十方诸佛世尊而发愿言。诸佛世尊听许入道。于是诸佛各伸右掌。摩须赖头适触其头。须发皆堕法衣着身威仪安庠。于是三千大千世界六反震动。放大光明普照十方雨于天花。是诸佛臂皆不相障。世尊释迦文伸金色臂摩须赖头。彼诸发道意者见是现化。是辈皆当为诸佛之所授决。当说是法。时五百比丘发弟子乘皆得无著。满千菩萨皆得不起法忍。尔时世尊。告长老阿难言。受是法化奉持诵说。周满敷演广大众生。所以者何。是五浊世。众生浊。劳垢浊。<a href=\"/remen/shouming.html\" class=\"keylink\" target=\"_blank\">寿命</a>浊。邪见浊。时劫浊。佛兴世非是其时。欲度此等故使须赖示现极贫。所以者何。我不以如此忍界之仪。而示现一人不度也。以是故阿难。当现是法布示众生。此众生等当信是法当从解脱。当如是等为如来所化。佛告诸弟子。善念奉持。族姓子须赖。及王波斯匿。释提桓因。长老阿难。诸天龙鬼。及阿须伦及<a href=\"/remen/shijian.html\" class=\"keylink\" target=\"_blank\">世间</a>人。闻佛所说莫不欢喜。稽首而去。</p></div>"
}]