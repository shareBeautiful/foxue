[{
    "title": "佛说法灭尽经 第396部",
    "author": "未知",
    "html": "<div class=\"B1_text\"><p>　　佛<a href=\"/remen/shuofa.html\" class=\"keylink\" target=\"_blank\">说法</a>灭尽经</p><p>　　僧祐录中失译经人名今附宋录</p><p>　　闻如是。一时佛在拘夷那竭国。如来三月当般<a href=\"/remen/niepan.html\" class=\"keylink\" target=\"_blank\">涅槃</a>。与诸<a href=\"/remen/biqiu.html\" class=\"keylink\" target=\"_blank\">比丘</a>及诸菩萨。无央数众来诣佛所稽首于地。<a href=\"/remen/shizun.html\" class=\"keylink\" target=\"_blank\">世尊</a>寂静默无所说光明不现。贤者阿难作礼白佛言。世尊前后说法威光独显。今大众会光更不现。何故如此。其必有故。愿闻其意。佛默不应。如是至三佛告阿难。吾涅槃后法欲灭时。五逆浊世魔道兴盛。魔作<a href=\"/remen/shamen.html\" class=\"keylink\" target=\"_blank\">沙门</a>坏乱吾道。着俗衣裳乐好<a href=\"/remen/jiasha.html\" class=\"keylink\" target=\"_blank\">袈裟</a>五色之服。饮酒啖肉<a href=\"/remen/shasheng.html\" class=\"keylink\" target=\"_blank\">杀生</a>贪味。无有慈心更相憎嫉。时有菩萨辟支罗汉。<a href=\"/remen/jingjin.html\" class=\"keylink\" target=\"_blank\">精进</a>修德一切敬待。人所宗向<a href=\"/remen/jiaohua.html\" class=\"keylink\" target=\"_blank\">教化</a>平等。怜贫念老鞠育穷厄。恒以经像令人奉事。作诸<a href=\"/remen/gongde.html\" class=\"keylink\" target=\"_blank\">功德</a>志性恩善。不侵害人捐身济物。不自惜己忍辱仁和。设有是人。众魔比丘咸共嫉之诽谤扬恶。摈黜驱遣不令得住。自共于后不<a href=\"/remen/xiudao.html\" class=\"keylink\" target=\"_blank\">修道</a>德。寺庙空荒无复修理转就毁坏。但贪财物积聚不散不作福德。贩卖奴婢耕田种植。焚烧山林伤害<a href=\"/remen/zhongsheng.html\" class=\"keylink\" target=\"_blank\">众生</a>无有慈心。奴为比丘。婢为<a href=\"/remen/biqiuni.html\" class=\"keylink\" target=\"_blank\">比丘尼</a>。无有<a href=\"/remen/daode.html\" class=\"keylink\" target=\"_blank\">道德</a>淫妷浊乱男女不别。令道薄淡皆由斯辈。或避县官依倚吾道。求作沙门不修<a href=\"/remen/jielv.html\" class=\"keylink\" target=\"_blank\">戒律</a>。月半月尽虽名诵戒。厌倦<a href=\"/remen/xiedai.html\" class=\"keylink\" target=\"_blank\">懈怠</a>不欲听闻。抄略前后不肯尽说。经不诵习。设有读者不识字句。为强言是。不咨明者贡高求名。虚显雅步以为荣冀望人<a href=\"/remen/gongyang.html\" class=\"keylink\" target=\"_blank\">供养</a>。众魔比丘命终之后。精神当堕无择<a href=\"/remen/diyu.html\" class=\"keylink\" target=\"_blank\">地狱</a>。五逆罪中。饿鬼畜生靡不经历恒河沙劫。罪竟乃出生在边国无<a href=\"/remen/sanbao.html\" class=\"keylink\" target=\"_blank\">三宝</a>处。法欲灭时女人精进恒作功德。男子懈慢不用法语。眼见沙门如视粪土无有<a href=\"/remen/xinxing1.html\" class=\"keylink\" target=\"_blank\">信心</a>。法将殄没。登尔之时诸天泣泪。水旱不调五谷不熟。疫气流行死亡者众。人民勤苦县官计克。不顺道理皆思乐乱。恶人转多如海中沙。善者甚少若一若二。劫欲尽故日月转短人命转促。四十头白。男子淫妷精尽夭命。或寿六十。男子寿短女人寿长。七八九十或至百岁。大水忽起卒至无期。世人不信故为有常。众生杂类不问豪贱。没溺浮漂鱼鳖食啖。时有菩萨辟支罗汉。众魔驱逐不预众会。三乘入山福德之地。恬怕自守以为欣快<a href=\"/remen/shouming.html\" class=\"keylink\" target=\"_blank\">寿命</a>延长。诸天卫护月光出世。得相遭值共兴吾道。五十二岁。首<a href=\"/fojing/lengyanjing/quanwen.html\" class=\"keylink\" target=\"_blank\">楞严经</a>。般舟<a href=\"/remen/sanmei.html\" class=\"keylink\" target=\"_blank\">三昧</a>。先化灭去。十二部经寻后复灭。尽不复现。不见文字。沙门袈裟自然变白。吾法灭时譬如油灯。临欲灭时光明更盛。于是便灭。吾法灭时亦如灯灭。自此之后难可数说。如是之后数千万岁。<a href=\"/remen/mile.html\" class=\"keylink\" target=\"_blank\">弥勒</a>当下<a href=\"/remen/shijian.html\" class=\"keylink\" target=\"_blank\">世间</a>作佛。天下泰平毒气消除。雨润和适五谷滋茂。树木长大人长八丈。皆寿八万四千岁。众生得度不可称计。贤者阿难作礼白佛。当何名斯经。云何奉持。佛言。阿难。此经名为法灭尽。宣告一切宜令分别。功德无量不可称计。四部<a href=\"/remen/dizi.html\" class=\"keylink\" target=\"_blank\">弟子</a>闻经悲惨惆怅。皆发无上圣真道意。悉为佛作礼而去。</p></div>"
}]