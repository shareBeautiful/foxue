[{
    "title": "得无垢女经 第339部",
    "author": "般若流支 译",
    "html": "<div class=\"B1_text\"><p>　　得无垢女经 (一名论义辩才法门)</p><p>　　元魏<a href=\"/remen/poluomen.html\" class=\"keylink\" target=\"_blank\">婆罗门</a>瞿昙<a href=\"/remen/banruo.html\" class=\"keylink\" target=\"_blank\">般若</a>流支译</p><p>　　如是我闻。一时婆伽婆。住舍婆提城只陀树林给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。皆是阿罗汉诸漏已尽。无复<a href=\"/remen/fannao.html\" class=\"keylink\" target=\"_blank\">烦恼</a>。心得<a href=\"/remen/zizai.html\" class=\"keylink\" target=\"_blank\">自在</a>。善得心<a href=\"/remen/jietuo.html\" class=\"keylink\" target=\"_blank\">解脱</a>。善得慧解脱。人中大龙。应作者作。所作已办。离诸重担。逮得己利。尽诸有结。善得正智心解脱一切。心得自在。到第一<a href=\"/remen/bian.html\" class=\"keylink\" target=\"_blank\">彼岸</a>。唯除一人尊者阿难。余者悉是大阿罗汉。诸大菩萨十千人俱皆不退转。唯一生缚其名曰</p><p>　　宝明菩萨。慧聚菩萨。胜藏菩萨。名称意菩萨。辩聚菩萨。观世自在菩萨。得大势菩萨。<a href=\"/remen/mile.html\" class=\"keylink\" target=\"_blank\">弥勒</a>菩萨。得无忧菩萨。文殊师利童子菩萨。不迷行菩萨。不迷见菩萨。除恶菩萨。坏一切悲闇菩萨。<a href=\"/remen/gongde.html\" class=\"keylink\" target=\"_blank\">功德</a>宝华<a href=\"/remen/zhuangyan.html\" class=\"keylink\" target=\"_blank\">庄严</a>菩萨。金缨光德菩萨。障一切罪菩萨。不坏思惟菩萨。如是等上首十千菩萨俱</p><p>　　尔时尊者<a href=\"/remen/sheli.html\" class=\"keylink\" target=\"_blank\">舍利</a>弗。尊者大目揵连。尊者摩诃<a href=\"/remen/jiaye.html\" class=\"keylink\" target=\"_blank\">迦叶</a>。尊者须<a href=\"/remen/puti.html\" class=\"keylink\" target=\"_blank\">菩提</a>。尊者富楼那弥多罗尼子。尊者离波多。尊者阿泥楼大。尊者阿难陀。此如是等八大声闻。文殊师利童子菩萨。除恶菩萨。宝幢菩萨。不迷见菩萨。障一切罪菩萨。观世自在菩萨。辩聚菩萨。不迷行菩萨。此八菩萨摩诃萨等。并大声闻。于晨朝时。着衣持钵被服<a href=\"/remen/jiasha.html\" class=\"keylink\" target=\"_blank\">袈裟</a>。相与欲入舍婆提城为乞食故。未到彼城。于路中间。共相谓言。我等心住如色<a href=\"/remen/sanmei.html\" class=\"keylink\" target=\"_blank\">三昧</a>。入舍婆提大城乞食。如是若入舍婆提城。一切人民得闻圣谛</p><p>　　尊者舍利弗曰。我心安住如色三昧。入舍婆提大城乞食。如是若入舍婆提城。一切人民于圣谛中。得无碍慧不破坏慧。彼慧不闇。尊者大目揵连曰。我心安住如色三昧。入舍婆提大城乞食。如是若入舍婆提城。一切人民无有魔业。尊者大迦叶曰。我心安住如色三昧。入舍婆提大城乞食。如是若入舍婆提城。一切妇人。一切丈夫。若男若女。与我饮食。一切皆得无尽<a href=\"/remen/fubao.html\" class=\"keylink\" target=\"_blank\">福报</a>乃至<a href=\"/remen/niepan.html\" class=\"keylink\" target=\"_blank\">涅槃</a>。尊者须菩提曰。我心安住如色三昧。入舍婆提大城乞食。如是若入舍婆提城。一切人民得阿兰若。尊者富楼那弥多罗尼子曰。我心安住如色三昧。入舍婆提大城乞食。如是若入舍婆提城。一切人民皆得三昧。尊者离波多曰。我心安住如色三昧。入舍婆提大城乞食。如是若入舍婆提城。一切外道。遮罗迦婆离婆罗阇迦尼。揵陀阿只毗迦。婆罗门<a href=\"/wenda/jushi/\" class=\"keylink\" target=\"_blank\">居士</a>。得不恶见。尊者阿泥楼大曰。我心安住如色三昧。入舍婆提大城乞食。如是若入舍婆提城。一切人民得不嫉乐。尊者阿难陀曰。我心安住如色三昧。入舍婆提大城乞食。如是若入舍婆提城。一切人民闻法即解。文殊师利童子曰。我心安住观察如色。如是若入舍婆提城。门户窓壁器庄严具。树叶花果袈裟等中。出空<a href=\"/remen/wuxiang.html\" class=\"keylink\" target=\"_blank\">无相</a>无愿等声。出不生声。亦出生声。出<a href=\"/remen/wuwo.html\" class=\"keylink\" target=\"_blank\">无我</a>声。除恶菩萨曰。我心安住观察如色。如是若入舍婆提城。若彼<a href=\"/remen/zhongsheng.html\" class=\"keylink\" target=\"_blank\">众生</a>有恶业行。应受报者。彼见法故现世轻受。宝幢菩萨曰。我心安住观察如色。如是若入舍婆提城。一切善宝满藏悉开。不迷见菩萨曰。我心安住观察如色。如是若入舍婆提城。何等众生堪任菩提。妇女丈夫若男若女。眼见我者。皆见我身。如<a href=\"/remen/foshen.html\" class=\"keylink\" target=\"_blank\">佛身</a>色。决定当得阿耨多罗三藐三菩提。障一切罪菩萨曰。我心安住观察如色。如是若入舍婆提城。一切人民五盖不障。观世自在菩萨曰。我心安住观察如色。如是若入舍婆提城。何等众生系缚。执掌欲被杀者皆得解脱。无有怖畏。辩聚菩萨曰。我心安住观察如色。如是若入舍婆提城。一切人民。何等恶心众生。慈心相向递共赞咏。音声语说皆得辩才。不迷行菩萨曰。我心安住观察如色。如是若入舍婆提城。随何众生。眼见我者。一切不退阿耨多罗三藐三菩提。尔时彼大声闻彼诸菩萨。依如是法。如是行说。相与进向舍婆提城。时憍萨罗。波斯匿王有女。名得无垢。已曾亲近无量诸佛。久种善根。<a href=\"/remen/gongyang.html\" class=\"keylink\" target=\"_blank\">供养</a>多佛。解甚深法。得五<a href=\"/remen/shentong.html\" class=\"keylink\" target=\"_blank\">神通</a>。天眼远见。清净过人。彼诸菩萨彼大声闻。在道语说皆悉遥闻。彼女端正姿媚少双。甚可爱乐。妙色具足。父母意念。一切婇女一切人民皆悉乐见。年始十二。二月八日。弗沙星日意乐出游。以求吉相。父母即听。从婆罗门。有五百人赍持苏酪。华草符[土*瓦]相随而出。为欲解奏。彼婆罗门。见诸菩萨大声闻已。即住念曰。我今见此吉相好人。时彼侍从婆罗门中。有一长老大婆罗门。厥名梵天谓得无垢。作如是言。女今当知。我此所见是不吉相。前有如是诸比丘住。可回入城。见如是相。所作不吉。以此<a href=\"/remen/yinyuan1.html\" class=\"keylink\" target=\"_blank\">因缘</a>。或解或奏。不吉不成。即于尔时。得无垢女偈对梵天婆罗门曰</p><p>　　见此无障胜　　能却多人恶</p><p>　　此见净<a href=\"/remen/sidi.html\" class=\"keylink\" target=\"_blank\">四谛</a>　　<a href=\"/remen/zhengnian.html\" class=\"keylink\" target=\"_blank\">正念</a>信解脱</p><p>　　二足上<a href=\"/remen/futian.html\" class=\"keylink\" target=\"_blank\">福田</a>　　施彼愿生天</p><p>　　得<a href=\"/remen/ganlu.html\" class=\"keylink\" target=\"_blank\">甘露</a><a href=\"/remen/guobao.html\" class=\"keylink\" target=\"_blank\">果报</a>　　施者不得恶</p><p>　　第一持戒人　　离浊无恶念</p><p>　　行<a href=\"/remen/shijian.html\" class=\"keylink\" target=\"_blank\">世间</a>治病　　疗救苦众生</p><p>　　佛世间最胜　　第一之法主</p><p>　　此是彼<a href=\"/remen/fozi.html\" class=\"keylink\" target=\"_blank\">佛子</a>　　无有尘垢染</p><p>　　此诸大菩萨　　远离何等法</p><p>　　恶法皆远离　　常谨慎不越</p><p>　　持戒世间最　　好人见者胜</p><p>　　作尘许供养　　彼得<a href=\"/remen/rufa.html\" class=\"keylink\" target=\"_blank\">如法</a>财</p><p>　　此满足胜相　　此<a href=\"/remen/shanxin.html\" class=\"keylink\" target=\"_blank\">善心</a>净田</p><p>　　婆罗门得信　　获多福生人</p><p>　　尔时梵天婆罗门。为得无垢女。而说偈言</p><p>　　莫随痴心言　　斋时观比丘</p><p>　　如着衣剃发　　求吉不用见</p><p>　　尊朝不喜汝　　我当必被笑</p><p>　　不得持斋戒　　愿勿观比丘</p><p>　　若不观比丘　　则是大善哉</p><p>　　尔时得无垢女。为梵天婆罗门。而说偈言</p><p>　　非于今朝日　　能救我父母</p><p>　　非诸亲非财　　亦复非严饰</p><p>　　此之功德人　　入于有为行</p><p>　　此人能救我　　亦救我父母</p><p>　　我于今朝日　　舍身复舍命</p><p>　　甚爱乐<a href=\"/remen/fofa.html\" class=\"keylink\" target=\"_blank\">佛法</a>　　不欲世富乐</p><p>　　更无异归依　　能救护众生</p><p>　　唯有佛法僧　　<a href=\"/remen/sanbao.html\" class=\"keylink\" target=\"_blank\">三宝</a>能救护</p><p>　　尔时梵天婆罗门。语得无垢女言。汝大不是。汝于昔来。未曾见佛。未曾闻法。未供养僧。汝何处闻。云何信佛。得无垢女作如是言。我生七日。时婆罗门。安置我身。在栴檀殿金宝床上。五百天子。在于我上空中行过。我时得见。时彼五百诸天子中。有一天子。曾见如来种种赞叹。说佛功德。赞叹法僧。我时得闻五百天子。皆共问之。作如是言。君见佛来。佛状云何。云何得知。时彼天子。知我心信。为生五百天子信故。而说偈言</p><p>　　无垢欲染发　　清净软靡旋</p><p>　　面犹百叶花　　如夜空满月</p><p>　　毫色雪颇梨　　眉间甚可憙</p><p>　　诸眷属中胜　　佛语甚微妙</p><p>　　人主师子颊　　眼目极殊妙</p><p>　　齐平四十齿　　众生中心胜</p><p>　　彼复广长舌　　善净<a href=\"/remen/yuanman.html\" class=\"keylink\" target=\"_blank\">圆满</a>面</p><p>　　利益善语言　　离恶口两舌</p><p>　　无有无义语　　佛不毁誉语</p><p>　　利益诸众生　　无数众生信</p><p>　　项相犹如贝　　<a href=\"/remen/rensheng.html\" class=\"keylink\" target=\"_blank\">人生</a>臂指长</p><p>　　譬如象王鼻　　希净斋却入</p><p>　　阴如象王藏　　亦复如日光</p><p>　　身毛皆上靡　　鹿[跳-兆+尃]足下平</p><p>　　离垢恶实语　　一切牟尼王</p><p>　　已破坏恶见　　恶见悉已灭</p><p>　　众生亿问难　　正答令<a href=\"/remen/huanxi.html\" class=\"keylink\" target=\"_blank\">欢喜</a></p><p>　　远离彼二边　　说于中道法</p><p>　　随何人闻者　　第一寂灭乐</p><p>　　直不曲胜语　　一切欢喜爱</p><p>　　法云普遍覆　　平等雨法雨</p><p>　　如来既自度　　亦度彼众生</p><p>　　归救中第一　　观世间相应</p><p>　　余无量功德　　我不能具说</p><p>　　彼天子闻已　　心开净信佛</p><p>　　尔时得无垢女。说此偈已。即语梵天婆罗门言。大婆罗门。我生七日。便得闻此佛法功德。从是已来不曾少时有痴覆心。不着诸欲。不着嫉妒。不着贪心。不起盗心。心不思量。亦不忆念。不知爱着。或父或母。或兄或弟。姊妹亲属。不知爱着。严饰之事。不知爱着。王都城邑。聚落身命。不爱着生。大婆罗门。我忆异相。所谓佛相。大婆罗门。我心恒常忆念三种。何等为三。随何方面。如来行处。我问如来。若佛<a href=\"/remen/shuofa.html\" class=\"keylink\" target=\"_blank\">说法</a>。如是一切我悉摄取。不失一字不失一义。不失一语无有一夜。或于一日随在何处。我常见佛非是不见。我常闻法常供养僧。大婆罗门。如是见佛。如是闻法供养众僧。我无厌足</p><p>　　尔时梵天大婆罗门。敕一同伴小婆罗门。作如是言。汝摩那婆。今速还去如得无垢向来所说。悉为大王及王夫人。说如是法。时摩那婆受教而去。如所见闻。悉为大王及王夫人。说如是法</p><p>　　尔时得无垢女。如佛功德为诸人说。如法功德为诸人说。如僧功德为诸人说。时彼五百诸婆罗门。闻已皆发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a></p><p>　　尔时得无垢女。从舆而下。与诸侍从婆罗门俱。前诣菩萨大声闻所。到已<a href=\"/remen/libai.html\" class=\"keylink\" target=\"_blank\">礼拜</a>恭敬尊重。住在尊者舍利弗前。合掌而立。问于尊者舍利弗言。大德舍利弗。一切女人。<a href=\"/remen/zhihui.html\" class=\"keylink\" target=\"_blank\">智慧</a>甚少染欲极多。专行放逸心意狭劣。不念善法多念恶法。善哉大德。唯愿垂哀悲心念我。如应说法。令我长夜得大利益安隐快乐。此语未讫。时憍萨罗。波斯匿王。闻婆罗门摩那婆语。速疾急到。诣大声闻诸菩萨所。见女在坐。于自己女。如大声闻如大菩萨。作如是言。在家甚乐。何故在坐说如是言。我从是来。不为痴覆。不着戏乐。不曾起心。时憍萨罗。波斯匿王。即自为女。而说偈言</p><p>　　汝端正如天　　姿媚如庄已</p><p>　　何故起恶见　　说言皆不着</p><p>　　王国土丰乐　　汝母随汝心</p><p>　　女何所忆念　　言不着身乐</p><p>　　一切贵敬汝　　见汝者皆爱</p><p>　　百功德庄严　　何以不着乐</p><p>　　女何所见闻　　于乐生忧怖</p><p>　　好心向我说　　汝有何所愿</p><p>　　尔时得无垢女。即为父王而说偈言</p><p>　　王不觉家恶　　危脆诸阴中</p><p>　　有为所止宿　　如妓儿戏场</p><p>　　毒蛇所居处　　命少时不停</p><p>　　无有安乐心　　云何得睡眠</p><p>　　四大如毒蛇　　三有何处乐</p><p>　　多怨恶斗诤　　到旷野险处</p><p>　　烦恼怨围绕　　云何得安乐</p><p>　　何者是戏乐　　云何而着乐</p><p>　　饮毒云何睡　　敕杀云何喜</p><p>　　崄岸云何安　　人命亦如是</p><p>　　如来说譬喻　　有聚如须弥</p><p>　　尔许颠倒意　　谁信<a href=\"/remen/wuchang.html\" class=\"keylink\" target=\"_blank\">无常</a>劫</p><p>　　父母兄弟等　　一切贼境界</p><p>　　善知识儿子　　亲友皆围绕</p><p>　　犹如镜中像　　一切皆无常</p><p>　　有何等人辈　　能信此不实</p><p>　　初见自然智　　即发菩提心</p><p>　　从<a href=\"/remen/faxin.html\" class=\"keylink\" target=\"_blank\">发心</a>已来　　未失菩萨行</p><p>　　何处菩萨行　　贪着世间乐</p><p>　　我见彼如来　　不思议功德</p><p>　　闻善逝说法　　见此佛子人</p><p>　　是故不忆念　　着世五欲乐</p><p>　　尔时憍萨罗国。波斯匿王。既闻女说默然不言。尔时得无垢女。知父默然。即语尊者舍利弗言。大德舍利弗。我欲问难愿慈念我。佛说大德。智慧人中最为第一。大德。何者智慧。彼智慧者。为常无常。若是常者。如佛所说。一切诸法皆悉无常。佛如是说。则是妄说迷惑说法。若是无常。彼法不生。若法不生彼法则无。为何所说。则不忆念说智慧法。以何义故。佛说大德智慧人中最为第一。尊者舍利弗。默然不答。尔时尊者大目犍连。问于尊者舍利弗言。何故默然不答女难。尊者舍利弗言。女不问我无常之法。问不生法。故我不答。尔时得无垢女。问于尊者大目连言。大德目连佛说大德神通人中最为第一。大德为住众生想故。示现神通。为住法想示现神通。若住众生想示现神通者。众生既无。云何大德示现神通。若住法想示现神通。法无分别。大德亦尔无所分别。既无分别。云何大德示现神通。尊者目连。默然不答。尔时尊者。富楼那弥多罗尼子。问于尊者大目连言。何故默然不答女难。尊者目连言。女不问我分别。我无分别。不取不分别如来菩提道。是故我不答</p><p>　　尔时得无垢女。问于尊者富楼那弥多罗尼子言。大德富楼那。佛说大德说法人中最为第一。大德为<a href=\"/remen/shouchi.html\" class=\"keylink\" target=\"_blank\">受持</a>说法。为不受持说法。若受持说法。则与一切愚痴凡夫等无有异。何以故。一切愚痴凡夫受持。大德。如是不离一切愚痴凡夫法。若不受持说法。法既无物。云何大德说法人中最为第一。尊者富楼那弥多罗尼子。默然不答。尔时尊者摩诃迦叶。问于尊者富楼那弥多罗尼子言。何故默然不答女难。尊者富楼那弥多罗尼子言。女不问我世谛之义。问我<a href=\"/remen/zhendi.html\" class=\"keylink\" target=\"_blank\">真谛</a>。故我不答。尔时得无垢女。问于尊者大迦叶言。大德摩诃迦叶。大德入八解脱。入已复出为人说法。于何人边乃至微少受一瓢食。彼诸施者。皆得生天。彼于大德。云何而施。为身净施。为心净施。为身心净施。若身净施身则无知无觉不动。如草如木如壁如土。彼身如是不能净施。若心净施心则如幻不暂时住不能净施。若彼身心内外俱净。如是身心不得净施。身心无物云何净施。尊者大迦叶。默然不答。尔时尊者须菩提。问于尊者大迦叶言。何故默然不答女难。尊者大迦叶言。女不问我取法。问我不取法。是故我不答。女问我实际。是故我不答</p><p>　　尔时得无垢女。问于尊者须菩提言。大德须菩提。佛说大德阿兰若行最为第一。大德阿兰若者。为有物修。为有法修。若有物修则是无常。若有法修法无生相。法无灭相。法若不生不灭相者。彼则平等。彼若平等则非平等。彼若真如则非真如不动不转。若不动转彼不得说。若不得说彼不思议。若不思议彼不可说。若不可说彼则无物。若无物者彼则无实。若无实者<a href=\"/remen/shengren.html\" class=\"keylink\" target=\"_blank\">圣人</a>不说。尊者须菩提。默然不答。尔时尊者离波多。问于尊者须菩提言。何故默然不答女难。尊者须菩提言。乃至无有少法可说。默然为乐。女问如是不戏论法。诸有言说皆是不善。不言说界是阿兰若行</p><p>　　尔时得无垢女。问于尊者离波多言。大德离波多。佛说大德<a href=\"/remen/zuochan.html\" class=\"keylink\" target=\"_blank\">坐禅</a>人中最为第一。大德为心依止禅。为心不依止禅。若心依止禅。心则如幻不实分别。若当如是不实。分别则不实。依止禅三昧则不实。若<a href=\"/remen/wuxin.html\" class=\"keylink\" target=\"_blank\">无心</a>念禅。一切死人亦得欢喜。诸草木壁波罗赊树。皆应三昧。何以故。以彼诸物皆无心故。尊者离波多。默然不答。尔时尊者阿泥楼大。问于尊者离波多言。何故默然不答女难。尊者离波多言。得无垢女。问佛境界彼非声闻之所能答。得无垢曰。于意云何。如来法界声闻法界。有别异耶。若异法界则坏法界。若法界坏法界则二。法界不二得言真如。如是真如得言不二。如是真如如是不二。不得言胜。大德何以作如是说。尔时得无垢女。问于尊者阿泥楼大言。大德阿泥楼大。佛说大德天眼人中最为第一。大德天眼为有物见为无物见。若有物见则堕常见。若无物见则堕断见。尊者阿泥楼大。默然不答。尔时尊者阿难陀问于尊者阿泥楼大言。何故默然不答女难。尊者阿泥楼大言。女怀智慧问。是故我不答。尔时得无垢女。问于尊者阿难陀言。大德阿难陀。佛说大德于多闻中最为第一。大德何物得言多闻。为有义知。为究竟知。若有义知义无言语。不可言说。非耳识知。彼非可见。若究竟知。然<a href=\"/remen/shizun.html\" class=\"keylink\" target=\"_blank\">世尊</a>说当听于义。莫听文字如是不听。大德阿难云何多闻。尊者阿难。默然不答。尔时文殊师利童子。问于尊者阿难陀言。何故默然不答女难。尊者阿难陀言。一切文字性离如响。女问我字故我不答。女问平等无心离心。此义乃非学人境界。云何得说。仁者。当问如来法王</p><p>　　尔时得无垢女。问于童子文殊师利言。文殊师利。佛说仁者善解如来甚深解脱。如是菩萨摩诃萨中最为第一。彼因缘法云何甚深为深故甚深。为自体甚深。若彼因缘深故甚深。则彼因缘。无人和合。何以故。如是因缘。不去不来非眼识见。乃至非是<a href=\"/remen/yishi.html\" class=\"keylink\" target=\"_blank\">意识</a>所知。不二和合因缘而生。若自体甚深彼甚深体。则非可示。文殊师利言。实际之义甚深甚深。得无垢言。文殊师利以彼实际非实际故如是。彼智则非是智。文殊师利言。无有言语得实际者。得无垢言。文殊师利。若无所得则无言语。出过言语故无所得。文殊师利言。若尔云何为他人语。得无垢言。文殊师利。如来菩提出过言语。彼不可说。文殊师利。默然不言</p><p>　　尔时得无垢女。问不迷见菩萨言。善男子。如不迷见如是说言我心安住观察如色。如是若入舍婆提城。何等众生堪任菩提。妇女丈夫。若男若女。眼见我者皆见我身如佛身色。此事云何。仁者为示如来色身。为示法身。若示色身。彼诸众生不见佛身。若见佛身则违佛语。佛说偈言</p><p>　　若以色见我　　若以声求我</p><p>　　彼人行邪道　　则不能见我</p><p>　　若示法身。而佛法身非可示现。何以故。如来法身出过眼识。彼不能见。不迷见菩萨。默然不答。尔时宝幢菩萨。问不迷见菩萨言。何故默然不答女难。不迷见菩萨言。女问我无物。是故我不答。得无垢曰。我非无物问。无物不得问。我说学法应如是知。不迷见菩萨。默然不言</p><p>　　尔时得无垢女。问宝幢菩萨言。善男子。仁如是说。我心安住观察如色。如是若入舍婆提城。一切善宝满藏悉开。此事云何。仁者如是何所忆念。为当有心希望福德。为当无心希望福德。若当有心希望福德。仁者则与愚痴凡夫等无有异。何以故。愚痴凡夫皆有希望爱着心故。若当无心希望福德。是则无心希望积聚。宝幢菩萨。默然不答。</p><p>　　尔时得无垢女。问除恶菩萨言。善男子。仁如是说我心安住观察如色。如是若入舍婆提城。若彼众生有恶业行应受报者。彼见法故。现世轻受。此事云何。如佛所说业不思议。仁说不能违佛所言。若仁不能思议业者。云何得知未来重业。现世轻受。一切诸法皆空无主。仁今云何。言得法王。若仁能令重业作轻则违佛语。除恶菩萨言。我以愿力能令如是重受之业作轻受业。得无垢曰。无有人能愿力回轮。若能转者。一一如来本皆有愿。一切众生。我皆悉令得大涅槃。非愿力成此门。应知如是愿力不能回转。除恶菩萨。默然不言。尔时得无垢女。问障一切罪菩萨言。善男子。仁如是说。我心安住观察如色。如是若入舍婆提城。一切人民五盖不障。此事云何。若仁<a href=\"/remen/chanding.html\" class=\"keylink\" target=\"_blank\">禅定</a>。能令众生诸盖不障。一切诸法皆空无主。如是仁不是仁我不是我。云何能与他人作恩。障一切罪菩萨言。先修慈心。得无垢言。一切诸佛大慈心行。有佛土中诸众生等。盖缚所恼。障一切罪菩萨。默然不言。尔时得无垢女。问于圣者观世自在菩萨言。善男子。仁如是说。我心安住观察如色。如是若入舍婆提城。随何众生系缚执掌。欲被杀者即得解脱。无有怖畏得无所畏。此事云何。仁为取修。为不取修。若取修者。愚痴人取是则不可。若不取修。则非无常。若非无常则不可取。观世自在菩萨。默然不答。尔时辩聚菩萨。问观世自在菩萨言。何故默然不答女难。观世自在菩萨言。女不问我生法。不问我灭法。问我不生不灭法。是故我不答。得无垢曰。观世自在。仁何不问何处不生不灭。观世自在菩萨言。得无垢女。何处不生不灭。无少字转行。得无垢曰。若不转行。则一切法无有少字。非黠慧人字转行说。不著名字。法界无障碍。故彼心不着。观世自在菩萨默然不言。尔时得无垢女。问辩聚菩萨言。善男子。仁如是说。我心安住。观察如色。如是若入舍婆提城。何等恶心众生。慈心相向递共赞咏。音声语说皆得辩才。此事云何。仁此辩才起。为有因缘起。为无因缘起。若有因缘起。一切无常皆因缘起。若如是者不得寂静。若无因缘起。如是无实则不得言有辩才起。辩聚菩萨言。我从初发菩提心来。常作是愿。若诸众生得见我者皆得辩才。得无垢曰。善男子。仁为有心辩才。为无心辩才。若有心辩才则堕常过。若无心辩才。彼诸言语仁云何说仁不实语。辩聚菩萨。默然不言。尔时得无垢女。问不迷行菩萨言。善男子。仁如是说。我心安住观察如色。如是若入舍婆提城。随何众生。眼见我者。一切不退阿耨多罗三藐三菩提。此事云何。何者菩提。彼菩提者。为有为无。若言有者。仁则着常。不迷行菩萨曰。言菩提者。智者言语说言菩提。得无垢曰。彼智云何。为当生体。为寂静体。若彼生体生皆无常。若皆无常则不正念。若皆无常是正念者。一切痴人皆应正念。若寂静体彼无所得。若无所得彼不分别。此或佛说。或菩萨说。或阿罗汉说。或凡夫说。何以故。菩提道者则无分别。愚痴凡夫则有分别。有分别者非是黠慧。不迷行菩萨。默然不言</p><p>　　尔时。尊者须菩提等诸大声闻。彼诸菩萨。如是说言。我今回还。不须入彼舍婆提城而行乞食。何以故。朝日已得妙好法食。即尔满足。我既从彼得无垢女闻胜妙法。我于朝日得法食足。尔时得无垢女语尊者须菩提言。大德须菩提。不取不舍是声闻法。仁等今者为何所求。何所忆念。大德须菩提。无戏论者是声闻法。若着戏论非声闻法。大德须菩提。无依止者是声闻法。圣人境界非是依止。非依止着不发动摇</p><p>　　尔时彼大声闻彼诸菩萨。及彼五百诸婆罗门。得无垢女。憍萨罗国波斯匿王。并诸侍从无量人众。皆悉往诣只陀树林给孤独园。到世尊所。头面礼足。围绕三匝于一面坐。得无垢女绕佛千匝绕千匝已。右膝着地合掌向佛。以妙声偈问如来曰</p><p>　　我今问善逝　　无上无等智</p><p>　　无量无垢名　　<a href=\"/remen/sanjie.html\" class=\"keylink\" target=\"_blank\">三界</a>之尊主</p><p>　　能以甘露法　　慈爱令人得</p><p>　　云何菩萨行　　能坐树王下</p><p>　　破坏魔王军　　成无上菩提</p><p>　　云何动大地　　乃至动龙宫</p><p>　　云何放光明　　普照无量处</p><p>　　说菩提法行　　云何得总持</p><p>　　云何菩萨行　　而能得佛财</p><p>　　云何修寂静　　第一三摩提</p><p>　　云何神通力　　丈夫云何说</p><p>　　众生中胜行　　得何等意行</p><p>　　云何得净辩　　同合净美语</p><p>　　云何诸菩萨　　而得善眷属</p><p>　　云何大丈夫　　而得<a href=\"/remen/suming.html\" class=\"keylink\" target=\"_blank\">宿命</a>智</p><p>　　得无垢天眼　　天耳他心智</p><p>　　大神通光明　　行无量世界</p><p>　　云何念檀舍　　戒净常行忍</p><p>　　云何<a href=\"/remen/jingjin.html\" class=\"keylink\" target=\"_blank\">精进</a>禅　　云何行般若</p><p>　　云何常远离　　胎藏生宿处</p><p>　　更不受胎生　　过化生彼岸</p><p>　　云何佛前住　　口说无我空</p><p>　　云何爱不爱　　彼二心平等</p><p>　　灭一切染恶　　心坚不高下</p><p>　　世间法不动　　犹如须弥山</p><p>　　得失及毁誉　　称讥苦乐等</p><p>　　此世间诸法　　云何过如月</p><p>　　无主不谄诳　　无染云何慢</p><p>　　舍离自高心　　无有如是意</p><p>　　寂静胜寂静　　不舍奢摩他</p><p>　　第一智慧人　　云何得有缚</p><p>　　不爱妻子财　　云何而得有</p><p>　　定爱犹如鸟　　常如月无异</p><p>　　其心既如是　　云何有法爱</p><p>　　云何有智人　　如地水火风</p><p>　　不动云何常　　爱平等如空</p><p>　　云何不舍法　　常不舍佛法</p><p>　　宁自舍身命　　不舍第一法</p><p>　　云何住菩提　　证无尘垢法</p><p>　　众生中医想　　佛国土庄严</p><p>　　云何住净僧　　净僧云何有</p><p>　　三世法云何　　闻有众生乐</p><p>　　云何爱灭坏　　见四谛罗汉</p><p>　　云何戒具足　　云何百众生</p><p>　　令安住菩提　　行有常爱着</p><p>　　谁能得端正　　何谁有化生</p><p>　　云何大富乐　　云何大智慧</p><p>　　一切智道行　　何谁能具足</p><p>　　得三十二相　　八十种妙好</p><p>　　一切善福德　　无斯辩才生</p><p>　　云何有净僧　　比丘受具足</p><p>　　何处有此愿　　云何百有生</p><p>　　宿命云何有　　常与佛和合</p><p>　　于千亿劫中　　不作恶<a href=\"/remen/xingshan.html\" class=\"keylink\" target=\"_blank\">行善</a></p><p>　　心不着端正　　云何有医师</p><p>　　力精进忍辱　　云何而有胜</p><p>　　云何归依佛　　归依于法僧</p><p>　　自舍于身命　　不是舍佛法</p><p>　　云何诸众生　　净行菩提行</p><p>　　一切悔放舍　　为众生说法</p><p>　　不是少许痴　　一切知大寂</p><p>　　若行法众生　　次第得授记</p><p>　　得无垢女。如是说已。世尊即告得无垢言。善哉善哉。得无垢女。汝甚善哉。汝今善能问于如来如是之义。汝今谛听善思念之。我为汝说。得无垢言。善哉世尊。愿乐欲闻。佛即告言。得无垢女。诸菩萨摩诃萨。成就四法能坏魔王。何等为四。一者供养他人心不嫉妒。二者舍离恶语。三者常生多人善根。四者无尽修慈。得无垢女。诸菩萨摩诃萨。若能成就如是四法。能坏魔王。尔时世尊而说偈言</p><p>　　心莫怀嫉妒　　口勿说恶言</p><p>　　教多人行善　　不尽修慈心</p><p>　　菩萨能<a href=\"/remen/xiuxing.html\" class=\"keylink\" target=\"_blank\">修行</a>　　如是四种法</p><p>　　十方破魔王　　证无上菩提</p><p>　　得无垢女。诸菩萨摩诃萨。成就四法。能动无量诸佛世界。何等为四。一者如说而行。二者信甚深法。三者坚固<a href=\"/remen/jiaohua.html\" class=\"keylink\" target=\"_blank\">教化</a>。四者能教多人菩提。得无垢女。诸菩萨摩诃萨。若能成就如是四法。能动无量诸佛世界。尔时世尊而说偈言</p><p>　　能如说而行　　知甚深法忍</p><p>　　欲得白净法　　坚固教化人</p><p>　　常为多人说　　无上菩提道</p><p>　　智人如是法　　能动亿世界</p><p>　　得无垢女。诸菩萨摩诃萨。成就四法。能放光明普照无量诸佛世界。何等为四。一者施佛灯明。二者守护<a href=\"/remen/zhengfa.html\" class=\"keylink\" target=\"_blank\">正法</a>。三者能入八难恶众生中而为说法。四者以宝罗网覆如来塔。得无垢女。诸菩萨摩诃萨。若能成就如是四法。能放光明普照无量诸佛世界。尔时世尊而说偈言</p><p>　　以灯明施佛　　则得净光明</p><p>　　能守护正法　　如正法受持</p><p>　　为放逸之人　　说不放逸法</p><p>　　以妙宝罗网　　覆于如来塔</p><p>　　如是诸菩萨　　放光照世界</p><p>　　遍不可思议　　亿世界中行</p><p>　　此光触众生　　遇者皆得乐</p><p>　　发心求菩提　　无上大智慧</p><p>　　得无垢女。诸菩萨摩诃萨。成就四法得陀罗尼。何等为四。一者种种<a href=\"/remen/bushi.html\" class=\"keylink\" target=\"_blank\">布施</a>。二者庄严女人与来求者。三者赞叹如来功德。四者多行般若。得无垢女。诸菩萨摩诃萨。若能成就如是四法得陀罗尼。尔时世尊而说偈言</p><p>　　修行种种施　　则得陀罗尼</p><p>　　种种庄严女　　以施来求者</p><p>　　常赞佛功德　　修行佛般若</p><p>　　行如是四法　　彼得陀罗尼</p><p>　　能于百千劫　　闻持而不失</p><p>　　十方佛说法　　忆念力能取</p><p>　　得无垢女。诸菩萨摩诃萨。成就四法则得三昧。何等为四。一者常说有为多苦。二者乐独无侣。三者发勤精进。四者究竟善业。得无垢女。诸菩萨摩诃萨。若能成就如是四法则得三昧。尔时世尊而说偈言</p><p>　　说有为多苦　　乐独行如犀</p><p>　　勤进常有智　　究竟行善业</p><p>　　行如是四法　　求于菩提行</p><p>　　得寂静三昧　　速觉佛菩提</p><p>　　得无垢女。诸菩萨摩诃萨。成就四法得神通力。何等为四。一者身轻。二者心轻。三者受持一切佛法。四者四界空界平等受持。得无垢女。诸菩萨摩诃萨。若能成就如是四法得神通力。尔时世尊而说偈言</p><p>　　身轻如心轻　　法中无依止</p><p>　　空界我无量　　四界等受持</p><p>　　思量此四法　　得无量神通</p><p>　　以此三昧力　　行一切世界</p><p>　　一念普周遍　　见多千亿佛</p><p>　　得无垢女。诸菩萨摩诃萨。成就四法端正殊特。何等为四。一者不嗔。二者扫如来塔。障恶风雨。作已欢喜。三者戒净具足护持。四者常一切时先意问讯。见诸<a href=\"/remen/faqi.html\" class=\"keylink\" target=\"_blank\">法器</a>不欲破坏。心如金刚。得无垢女。诸菩萨摩诃萨。若能成就如是四法端正殊特。尔时世尊而说偈言</p><p>　　于他无嗔垢　　障佛塔风雨</p><p>　　净扫治庄严　　常恭敬供养</p><p>　　净戒常护持　　常先意问讯</p><p>　　尽心于法器　　如金刚须弥</p><p>　　得无垢女。诸菩萨摩诃萨。成就四法。是故化生常在佛所。何等为四。一者作莲华坐如来之像。二者满掬忧钵罗华。拘物头华。分陀利华。或散佛身。或散浮图。三者安乐有多信才。于持戒人。心不破坏一切善根。四者愿与一切众生安乐令得佛道。得无垢女。诸菩萨摩诃萨。若能成就如是四法。是故化生常在佛所。尔时世尊而说偈言</p><p>　　作胜莲华坐　　如来之形像</p><p>　　水华满掬施　　为利益他人</p><p>　　于他不恶说　　不取他恶说</p><p>　　念十方众生　　愿与安隐乐</p><p>　　修行如是等　　四种胜功德</p><p>　　是故得化生　　常在于佛所</p><p>　　得无垢女。诸菩萨摩诃萨。成就四法得大富乐。何等为四。一者平等心施。二者施不望报。三者心开多信。四者能知众生心行。得无垢女。诸菩萨摩诃萨。若能成就如是四法得大富乐。尔时世尊而说偈言</p><p>　　平等心施与　　所有皆不吝</p><p>　　深信佛智慧　　数得大富乐</p><p>　　有信不谄诳　　不取恶他人</p><p>　　信法正直见　　彼得善富乐</p><p>　　得无垢女。诸菩萨摩诃萨。成就四法得大智慧。何等为四。一者于法不生嫉妒。二者能除他人疑悔。三者如闻而说。四者多修空行。得无垢女。诸菩萨摩诃萨。若能成就如是四法得大智慧。尔时世尊而说偈言</p><p>　　智人不怀嫉　　能除他疑悔</p><p>　　如所闻而说　　说如来行空</p><p>　　行如是四法　　如来所<a href=\"/remen/suixi.html\" class=\"keylink\" target=\"_blank\">随喜</a></p><p>　　如<a href=\"/\" class=\"keylink\" target=\"_blank\">佛教</a>而学　　得佛二足尊</p><p>　　得无垢女。诸菩萨摩诃萨。成就四法得宿命智。何等为四。一者能为久忘法者说应闻法。令得忆念不忘句义。二者令他信欲所谓语说。令他欢喜。为他说法。三者欲令出离有为诸苦入于涅槃。四者知幻三昧与愿相应。得无垢女。诸菩萨摩诃萨。若能成就如是四法。得宿命智。尔时世尊而说偈言</p><p>　　久读诵忘者　　教示令忆念</p><p>　　常说乐闻语　　不倦为他说</p><p>　　令出有为苦　　舍相修三昧</p><p>　　行如是四法　　得宿命大人</p><p>　　亿无量千劫　　速成第一医</p><p>　　得无垢女。诸菩萨摩诃萨。成就四法常亲近佛。何等为四。一者乃至失命因缘不舍佛法。二者乃至失命因缘。终不称说法师罪过。三者乃至失命因缘。终不亲近不善知识。四者常修<a href=\"/remen/nianfo.html\" class=\"keylink\" target=\"_blank\">念佛</a>三昧。得无垢女。诸菩萨摩诃萨。若能成就如是四法常亲近佛。尔时世尊而说偈言</p><p>　　常不舍佛道　　不毁誓法师</p><p>　　不近恶知识　　常勤心念佛</p><p>　　行如是四法　　得亲近如来</p><p>　　在在所生处　　彼处常有佛</p><p>　　乃至未<a href=\"/remen/zhengde.html\" class=\"keylink\" target=\"_blank\">证得</a>　　无上菩提道</p><p>　　一切所生处　　常得亲近佛</p><p>　　得无垢女。诸菩萨摩诃萨。成就四法。得三十二大丈夫相。何等为四。一者把金散佛。或散浮图。二者常以香油涂如来塔。三者种种华香伎乐布施。四者眷属相随。供养和上阿阇梨等。得无垢女。诸菩萨摩诃萨。若能成就如是四法。得三十二大丈夫相。尔时世尊而说偈言</p><p>　　把金散浮图　　香油涂佛塔</p><p>　　施以香华乐　　敬心供养师</p><p>　　行如是四法　　得三十二相</p><p>　　端正甚奇妙　　一切功德具</p><p>　　此法有妙相　　佛第一智慧</p><p>　　得无垢女。诸菩萨摩诃萨。成就四法得八十好。何等为四。一者种种妙衣庄严法坐。二者供养他人心不生倦。三者于法师所不作斗乱。四者教诸众生佛菩提行。得无垢女。诸菩萨摩诃萨。若能成就如是四法得八十好。尔时世尊而说偈言</p><p>　　妙衣严法坐　　供养他不倦</p><p>　　教众生菩提　　易得八十好</p><p>　　菩萨修行此　　四种功德故</p><p>　　常于一切时　　有胜相庄严</p><p>　　得无垢女。诸菩萨摩诃萨。成就四法得净辩才。何等为四。一者持菩萨藏。二者昼夜读诵三聚法门。三者为他人说离因缘法。以佛菩提不生不灭离因缘故。四者欢喜受持。不惜身命及以财宝。得无垢女。诸菩萨摩诃萨。若能成就如是四法得净辩才。尔时世尊而说偈言</p><p>　　昼夜常读诵　　坚持菩萨藏</p><p>　　诸世间相违　　受持此佛法</p><p>　　不惜身命财　　惜彼菩提道</p><p>　　行如是四法　　得辩才增长</p><p>　　如着种种鬘　　他人见者喜</p><p>　　一切诸世间　　人天等众生</p><p>　　见彼菩萨者　　欢喜亦如是</p><p>　　得无垢女。诸菩萨摩诃萨。成就四法得净佛土。何等为四。一者于他不嫉。二者等心自他。三者见诸众生心常欢喜。四者不亲诸恶眷属。得无垢女。诸菩萨摩诃萨。若能成就如是四法。得净佛土。尔时世尊。而说偈言</p><p>　　心不怀嫉妒　　不取他人利</p><p>　　见众生欢喜　　等心于一切</p><p>　　不伴恶眷属　　如是等四法</p><p>　　具足修<a href=\"/remen/xingzhe.html\" class=\"keylink\" target=\"_blank\">行者</a>　　得清净佛土</p><p>　　得无垢女。诸菩萨摩诃萨。成就四法得僧具足。何等为四。一者不念他人眷属。二者和合破坏眷属。三者于说法处受持读诵为他人说。四者舍离恶语。得无垢女。诸菩萨摩诃萨。若能成就如是四法得僧具足。尔时世尊而说偈言</p><p>　　不念他眷属　　和合破坏者</p><p>　　说法处教人　　不说破坏语</p><p>　　行如是四法　　得第一净僧</p><p>　　欲得净僧者　　黠慧修此法</p><p>　　得无垢女。诸菩萨摩诃萨。成就四法随心所愿生佛国土。何等为四。一者于他亲友心不生嫉。二者常求<a href=\"/remen/liuboluomi.html\" class=\"keylink\" target=\"_blank\">六波罗蜜</a>欲令满足。三者心信清净坚固。四者于诸菩萨常起师想。乃至初发菩提心者。皆生师想而供养之。而不偏着亲友因缘。得无垢女。诸菩萨摩诃萨。若能成就如是四法。随其所愿生佛国土。尔时世尊而说偈言</p><p>　　不嫉他利养　　求波罗蜜善</p><p>　　常净坚固心　　于菩萨师想</p><p>　　不谄求乐缘　　欲令亲得乐</p><p>　　常修此功德　　速得近如来</p><p>　　随心之所愿　　得生佛世界</p><p>　　既生彼世界　　随忆念皆得</p><p>　　尔时得无垢女白佛言。世尊。如佛为我所说法门。若我不信不取此法不修不行。是则破坏一切十方。于今现在现命现住。诸佛世尊。尔时尊者大目犍连。语得无垢。作如是言。汝甚希有。若如是说菩提难得。彼菩提行难得修行。女能修行甚为希有。得无垢女即发誓言。大德目连。我未来世当成如来应正遍知。如今世尊等无有异。若实不虚。令此三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动无一众生有怖畏者。我今实语。若我堪能如佛所说具足修行。今当雨华天诸妓乐自然出声。我妇女身转为丈夫。得无垢女。如是说已。即时三千大千世界六种震动。天诸妓乐自然出声。雨众天华。得无垢女。转妇女身即成丈夫。如年十六端正童子。一切皆见。尔时尊者大目犍连白如来曰。希有世尊。如我意解。菩萨从初发心乃至道场。此得无垢。如是神通最为第一。如是大力。如是大体。如实住持。此如是等。所见因缘。异异具足。如是说已。佛言。如是如是。目连如汝所说。菩萨从初发心乃至道场。彼是世间<a href=\"/remen/tianren.html\" class=\"keylink\" target=\"_blank\">天人</a>福田。出过一切声闻缘觉。时佛微笑。诸佛常法若微笑时。则有若干无量种色。种种异色。青黄赤白红紫颇梨。金宝色光从口中出。普照无量无数世界乃至梵世。照已还摄入如来顶。尔时尊者阿难从座而起。整服左肩右膝着地。合掌向佛偈赞问曰</p><p>　　天王紧那罗　　<a href=\"/remen/suoposhijie.html\" class=\"keylink\" target=\"_blank\">娑婆世界</a>主</p><p>　　大梵天王声　　命命之音声</p><p>　　音乐诸天声　　贪嗔痴寂静</p><p>　　世界皆生爱　　无垢人王月</p><p>　　力功德如海　　何故放光明</p><p>　　复六种动地　　大地不倾覆</p><p>　　空中雨天华　　见者心爱乐</p><p>　　犹如师子王　　破坏小野干</p><p>　　如来能摧坏　　一切诸外道</p><p>　　唯愿牟尼尊　　今日为我说</p><p>　　佛念何因缘　　何人得大利</p><p>　　亿那由他数　　日月珠光明</p><p>　　帝释娑婆主　　乃至梵天光</p><p>　　从世尊面门　　出无垢净光</p><p>　　彼十方光明　　一切皆不现</p><p>　　额中满如月　　眉间净无垢</p><p>　　明若秋日月　　分陀华无异</p><p>　　犹如电光发　　萤火星不现</p><p>　　释迦牟尼尊　　映蔽诸外道</p><p>　　如来今放光　　何人得利益</p><p>　　尊者阿难。如是说已。佛言阿难。此得无垢如实住持。转女人身得成男子。汝为见不。阿难答言。已见世尊。佛言阿难。此得无垢菩萨。于八十千阿僧祇劫。行菩提行。求阿耨多罗三藐三菩提。于六十千阿僧祇佛所。行菩提行。文殊师利童子菩萨。尔乃于后发菩提心。如文殊师利等八十千菩萨。若佛世界功德庄严。如得无垢菩萨一佛世界功德庄严。尔时尊者大目揵连。语得无垢菩萨言。善男子。若仁如是久远已来行菩提行。求阿耨多罗三藐三菩提。如是女身何以不转。得无垢言。大德目连。菩提觉者非女人身非男子身。何以故。菩提不生非身心觉</p><p>　　尔时文殊师利童子作如是言。希有世尊。此得无垢菩萨摩诃萨。乃能解此甚深解脱。佛言。文殊师利。如得无垢菩萨。六十亿佛所。行于梵行。修空三昧。满八十千阿僧祇劫。修无生忍。于三十亿佛所。难问彼佛已。说得无垢菩萨甚深解脱。诸菩萨中最为第一。衣食供养八十亿佛。问此论义辩才法门。文殊师利。若善男子若善女人。闻此法门。受持读诵为他广说。彼人如是得福甚多。何以故。此法门者得入菩提具足因缘</p><p>　　尔时文殊师利白佛言。世尊。当以何名名此法门。我当云何而奉持之</p><p>　　佛言。文殊师利。此法门者名论义辩才。如是受持。名得无垢法门。如是受持。佛说是时。有八十亿那由他众生。诸天人等一切不退。决定当得阿耨多罗三藐三菩提</p><p>　　尔时辩聚菩萨摩诃萨白佛言。世尊世尊。得无垢菩萨摩诃萨。几时当得阿耨多罗三藐三菩提觉。佛言。善男子。是得无垢菩萨摩诃萨。过不可数百千阿僧祇劫。当得作<a href=\"/remen/fohao.html\" class=\"keylink\" target=\"_blank\">佛号</a>无垢笑忆念幢王如来应正遍知。世界名曰无量净妙功德庄严。彼国无有声闻缘觉过天富乐</p><p>　　尔时得无垢菩萨摩诃萨。于世尊前。闻授记已欢喜踊跃。上升<a href=\"/remen/xukong.html\" class=\"keylink\" target=\"_blank\">虚空</a>高八十亿多罗树。住虚空中放大光明。其光遍照千佛世界世尊顶上。八十四千由旬宝华中住。为供养佛如鸟飞下。绕佛千匝。合掌向佛于一面坐。尔时彼五百婆罗门并梵天婆罗门。见得无垢菩萨前胜神通。身毛肃然得净心信深生爱敬。合掌向佛而说偈言</p><p>　　若恭敬如来　　彼利是大利</p><p>　　令何人决定　　作佛法因缘</p><p>　　我婆罗门种　　前造作恶事</p><p>　　见大声闻师　　口说不善语</p><p>　　今<a href=\"/remen/chanhui.html\" class=\"keylink\" target=\"_blank\">忏悔</a>此罪　　愿后不受殃</p><p>　　见佛子恶说　　非是贤人语</p><p>　　非善得人身　　虚损他饮食</p><p>　　我若不见佛　　胜妙功德王</p><p>　　则与得无垢　　相随解奏去</p><p>　　以见彼佛子　　恭敬须臾间</p><p>　　我问彼言曰　　何处时见佛</p><p>　　彼言生七日　　尔时闻佛名</p><p>　　彼说佛功德　　实体不异闻</p><p>　　我闻彼佛名　　深生净<a href=\"/remen/xinxing1.html\" class=\"keylink\" target=\"_blank\">信心</a></p><p>　　一切皆欲去　　向无上菩提</p><p>　　我前福因缘　　得闻佛名称</p><p>　　来向释师子　　头面<a href=\"/remen/lifo.html\" class=\"keylink\" target=\"_blank\">礼佛</a>足</p><p>　　求见佛礼拜　　闻于无上法</p><p>　　见此二足尊　　得脱一切苦</p><p>　　若佛释师子　　实语人说法</p><p>　　我学彼佛法　　得佛法因缘</p><p>　　女闻佛法故　　得无上菩提</p><p>　　我今入实法　　菩萨行道门</p><p>　　我信入佛法　　当得世间胜</p><p>　　彼坚固心知　　忆念牟尼尊</p><p>　　圣知阿难问　　授一切人记</p><p>　　尔时世尊。而说偈言</p><p>　　此等五百人　　梵天婆罗门</p><p>　　彼一切同时　　当得<a href=\"/remen/chengfo.html\" class=\"keylink\" target=\"_blank\">成佛</a>道</p><p>　　于八十亿劫　　不作诸恶行</p><p>　　于一一劫中　　得见亿如来</p><p>　　过去已供养　　满足五百佛</p><p>　　此后复得见　　亿佛坐菩提</p><p>　　供养僧福田　　八十亿比丘</p><p>　　广为诸众生　　说如是法门</p><p>　　次第一切得　　寂静涅槃乐</p><p>　　佛说此经已。辩聚菩萨摩诃萨。得无垢菩萨摩诃萨等一切菩萨。彼诸声闻。彼婆罗门波斯匿王憍萨罗主及诸天人。并阿修罗乾闼婆等。闻世尊说欢喜奉行。</p></div>"
}]