[{
    "title": "须摩提经 第336部",
    "author": "菩提流支 译",
    "html": "<div class=\"B1_text\"><p>须摩提经 (按开元录云妙慧童女经流志后译)</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>法师<a href=\"/remen/puti.html\" class=\"keylink\" target=\"_blank\">菩提</a>流支奉 诏译</p><p>如是我闻。一时佛在王舍城耆阇崛山中。与<a href=\"/remen/biqiu.html\" class=\"keylink\" target=\"_blank\">比丘</a>众千二百五十人。菩萨摩诃萨十千人俱。时王舍城有长者女。名为妙慧。年始八岁。面貌端正容色姝好。诸相具足见者<a href=\"/remen/huanxi.html\" class=\"keylink\" target=\"_blank\">欢喜</a>。曾于过去无量诸佛。亲近<a href=\"/remen/gongyang.html\" class=\"keylink\" target=\"_blank\">供养</a>种诸善根。时彼女人诣如来所。顶<a href=\"/remen/lifo.html\" class=\"keylink\" target=\"_blank\">礼佛</a>足右绕三匝。长跪合掌。而说偈言</p><p>无上等正觉为世大明灯</p><p>菩萨之所行唯愿听我问</p><p>佛告妙慧。今恣汝问。当为解说令断疑网。尔时妙慧。即于佛前。以偈问曰</p><p>云何得端正大富尊贵身</p><p>复以何<a href=\"/remen/yinyuan1.html\" class=\"keylink\" target=\"_blank\">因缘</a>眷属难沮坏</p><p>云何见己身而受于化生</p><p>千叶莲花上面奉诸<a href=\"/remen/shizun.html\" class=\"keylink\" target=\"_blank\">世尊</a></p><p>云何能<a href=\"/remen/zhengde.html\" class=\"keylink\" target=\"_blank\">证得</a><a href=\"/remen/zizai.html\" class=\"keylink\" target=\"_blank\">自在</a>胜<a href=\"/remen/shentong.html\" class=\"keylink\" target=\"_blank\">神通</a></p><p>遍往无量刹礼敬于诸佛</p><p>云何得无怨所言人信受</p><p>净除于法障永离诸魔业</p><p>云何命终时得见于诸佛</p><p>闻说清净法不受于苦恼</p><p>大悲无上尊唯愿为我说</p><p>尔时佛告妙慧童女言。善哉善哉。善能问此深妙之义。谛听谛听善思念之。当为汝说。妙慧白言。唯然世尊。愿乐欲闻</p><p>佛言妙慧。菩萨成就四法。受端正身。何等为四。一者于恶友所不起嗔心。二者住于大慈。三者深乐<a href=\"/remen/zhengfa.html\" class=\"keylink\" target=\"_blank\">正法</a>。四者造佛形像。尔时世尊。而说偈言</p><p>嗔坏善根勿增长慈心乐法造佛形</p><p>当获具相<a href=\"/remen/zhuangyan.html\" class=\"keylink\" target=\"_blank\">庄严</a>身一切<a href=\"/remen/zhongsheng.html\" class=\"keylink\" target=\"_blank\">众生</a>常乐见</p><p>复次妙慧。菩萨成就四法。得富贵身。何等为四。一者应时行施。二者无轻慢心。三者欢喜而与。四者不希<a href=\"/remen/guobao.html\" class=\"keylink\" target=\"_blank\">果报</a>。尔时世尊。而说偈言</p><p>应时行施无轻慢欢喜授与不希求</p><p>能于此业常勤修所生当获大财位</p><p>复次妙慧。菩萨成就四法。得眷属不坏。何等为四。一者善能弃舍离间之语。二者邪见众生令住<a href=\"/remen/zhengjian.html\" class=\"keylink\" target=\"_blank\">正见</a>。三者正法将灭护令久住。四者教诸有情趣佛菩提。尔时世尊。而说偈言</p><p>舍离间言及邪见正法将灭能护持</p><p>安住众生大菩提当成不坏诸眷属</p><p>复次妙慧。菩萨成就四法。当于佛前得受化生处莲花座。何等为四。一者捧诸花果及细末香。散于如来及诸塔庙。二者终不于他妄加损害。三者造如来像安处莲华。四者于佛菩提深生净信。尔时世尊。而说偈言</p><p>花香散佛及支提不害于他并造像</p><p>于大菩提深信解得处莲花生佛前</p><p>复次妙慧。菩萨成就四法。从一佛土至一佛土。何等为四。一者见他修善不为障恼。二者他<a href=\"/remen/shuofa.html\" class=\"keylink\" target=\"_blank\">说法</a>时未常留碍。三者然灯供养如来之塔。四者于诸<a href=\"/remen/chanding.html\" class=\"keylink\" target=\"_blank\">禅定</a>常勤修习。尔时世尊。而说偈言</p><p>见人修善说正法不生谤毁加留难</p><p>如来塔庙施灯明修习诸禅游佛刹</p><p>复次妙慧。菩萨成就四法。处世无怨。云何为四。一者以无谄心亲近善友。二者于他胜法无嫉妒心。三者他获名誉心常欢喜。四者于菩萨行无轻毁心。尔时世尊。而说偈言</p><p>不以谀谄亲善友于人胜法无妒心</p><p>他获名誉常欢喜不谤菩萨得无怨</p><p>复次妙慧。菩萨成就四法。所言人信。何等为四。一者发言<a href=\"/remen/xiuxing.html\" class=\"keylink\" target=\"_blank\">修行</a>常使相应。二者于善友所不覆诸恶。三者于所闻法不求过失。四者于说法者不生恶心。尔时世尊。而说偈言</p><p>发言修行常相应己罪不藏于善友</p><p>闻经不求人法过所言一切皆信受</p><p>复次妙慧。菩萨成就四法。能离法障速得清净。何等为四。一者以深意乐摄三<a href=\"/remen/lvyi.html\" class=\"keylink\" target=\"_blank\">律仪</a>。二者闻甚深经不生诽谤。三者见新发意菩萨生一切智心。四者于诸有情大慈平等。尔时世尊。而说偈言</p><p>以深意乐摄律仪闻甚深经能信解</p><p>敬初<a href=\"/remen/faxin.html\" class=\"keylink\" target=\"_blank\">发心</a>如佛想慈心普洽障消除</p><p>复次妙慧。菩萨成就四法。能离诸魔。云何为四。一者了知法性平等。二者发起<a href=\"/remen/jingjin.html\" class=\"keylink\" target=\"_blank\">精进</a>。三者常勤<a href=\"/remen/nianfo.html\" class=\"keylink\" target=\"_blank\">念佛</a>。四者一切善根皆悉<a href=\"/remen/huixiang.html\" class=\"keylink\" target=\"_blank\">回向</a>。尔时世尊。而说偈言</p><p>能知诸法平等性常起精进念如来</p><p>回向一切诸善根众魔不能得其便</p><p>复次妙慧。菩萨成就四法。临命终时诸佛现前。何等为四。一者他有所求施令满足。二者于诸善法深生信解。三者于诸菩萨施庄严具。四者于<a href=\"/remen/sanbao.html\" class=\"keylink\" target=\"_blank\">三宝</a>所勤修供养。尔时世尊。而说偈言</p><p>他有所求令满足信解深法舍严具</p><p>三宝<a href=\"/remen/futian.html\" class=\"keylink\" target=\"_blank\">福田</a>勤供养临命终时佛现前</p><p>尔时妙慧童女。闻佛说已。白言世尊。如佛所说菩萨诸行。我当奉行。世尊。若我于是四十行中。阙于一行而不修者。则违<a href=\"/\" class=\"keylink\" target=\"_blank\">佛教</a>欺诳如来</p><p>尔时尊者大目揵连。告妙慧言。菩萨之行甚难可行。汝今发斯殊胜大愿。岂于是愿得自在耶</p><p>尔时妙慧。白言尊者。若我弘愿真实不虚。能令诸行得<a href=\"/remen/yuanman.html\" class=\"keylink\" target=\"_blank\">圆满</a>者。愿此三千<a href=\"/remen/daqianshijie.html\" class=\"keylink\" target=\"_blank\">大千世界</a>六种震动</p><p>是时妙慧。重白目连。以我如是真实言故。于未来世当得<a href=\"/remen/chengfo.html\" class=\"keylink\" target=\"_blank\">成佛</a>。亦如今日释迦如来。于我国中无有魔事。及以恶趣女人之名。若我此言非虚妄者。令斯大众身皆金色。说是语已众皆金色</p><p>尔时尊者大目揵连。即从坐起偏袒右肩<a href=\"/remen/dl.html\" class=\"keylink\" target=\"_blank\">顶礼</a>佛足。白言世尊。我今先礼初发心菩萨。及诸菩萨摩诃萨众</p><p>尔时文殊师利法王子。告妙慧言。汝住何法发斯诚愿。妙慧答言。文殊师利非所问也。何以故。于法界中无所住故。又问。云何名为菩提。答曰。无分别法是名菩提。又问。云何名为菩萨。答曰。一切诸法等<a href=\"/remen/xukong.html\" class=\"keylink\" target=\"_blank\">虚空</a>相。是名菩萨。又问。云何名为菩提之行。答曰。犹如阳焰谷响之行。是菩提行</p><p>又问。依何密意作如是说。答曰。我于此中不见少法密非密者。又问。若如是者。一切凡夫应即菩提。答曰。汝谓菩提异凡夫耶。莫作是见。何以故。此等皆同一法界相非取非舍。无成坏故。又问。于此义中能解了者。其数几何。答曰。如若干幻化心心所量。若干幻化众生能了斯义。文殊师利言。幻化本无。何有如是心心所法。答曰。法界亦尔非有非无。乃至如来亦复如是。尔时文殊师利白佛言。世尊。今此妙慧甚为希有。乃能成就如是法忍。佛言。如是如是诚如所言。然此童女已于过去。发<a href=\"/remen/putixin.html\" class=\"keylink\" target=\"_blank\">菩提心</a>经三十劫。我乃发趣无上菩提。彼亦令汝住无生忍</p><p>尔时文殊师利。即从坐起为其作礼。白妙慧言。我于往昔<a href=\"/remen/wuliangjie.html\" class=\"keylink\" target=\"_blank\">无量劫</a>前已曾供养。不谓今者还得亲近。妙慧告言。文殊师利。汝今莫起如是分别。何以故。以无分别得无生忍故。又问妙慧。汝今犹不转女身耶。妙慧答言。女人之相了不可得。今何所转</p><p>文殊师利。我当为汝除断疑惑。由我如是真实语故。于当来世。得阿耨多罗三藐三菩提时。于我法中。诸比丘辈闻命善来<a href=\"/remen/chujia.html\" class=\"keylink\" target=\"_blank\">出家</a>入道。我国土中所有众生身皆金色。服用资具如第六天。饮食丰饶随念而至。无有魔事及诸恶趣。亦复无有女人之名。有七宝林上罗宝网。七宝莲花覆以宝帐。如文殊师利所成净刹。装挍严饰等无有异</p><p>若我此言非虚妄者。令此大众身皆金色。我之女身变成男子。如三十岁知法比丘。说此语时。此诸大众皆作金色。妙慧菩萨转女成男。如三十岁知法比丘。是时地居天众。展转赞言。大哉大哉。妙慧菩萨摩诃萨。能于来世得菩提时。严持佛刹<a href=\"/remen/gongde.html\" class=\"keylink\" target=\"_blank\">功德</a>如是</p><p>尔时佛告文殊师利。此妙慧菩萨。于当来世成等正觉。号殊胜功德宝藏如来出现于世。佛说此经时。三十俱胝众生。于阿耨多罗三藐三菩提。住不退转。八十俱胝众生远尘离垢得<a href=\"/remen/fayan.html\" class=\"keylink\" target=\"_blank\">法眼</a>净。八千众生皆获智证。五千比丘行菩萨乘心欲退转。因见妙慧菩萨意乐善根威德殊胜故。各各脱身所著上服以施如来</p><p>如是施已。发弘誓言。我等以此善根。决定愿成阿耨多罗三藐三菩提。彼诸善男子等。以此善根回向无上菩提故。超九十劫<a href=\"/remen/shengsi.html\" class=\"keylink\" target=\"_blank\">生死</a>之苦。不退转于阿耨多罗三藐三菩提</p><p>尔时世尊。即记之曰。汝等于当来世过千劫后。于无垢光明劫中阳焰世界难忍佛刹。于一劫中相次成佛。皆同一字。号辩才庄严如来。出现于世。文殊师利。如是法门有大威德。能令菩萨摩诃萨。及声闻乘者获大利益。文殊师利。或有善男子善女人。为求菩提无方便善巧。行<a href=\"/remen/liuboluomi.html\" class=\"keylink\" target=\"_blank\">六波罗蜜</a>足满千劫。若复有人经于半月时。一书写读诵此经。所获福聚。比前功德百分千分百千俱胝。乃至算数譬喻所不能及</p><p>是故文殊师利。如是微妙法门。即诸菩萨契经之本。我今付嘱于汝。汝当来世<a href=\"/remen/shouchi.html\" class=\"keylink\" target=\"_blank\">受持</a>读诵为人解说。譬如转轮圣王出现于世。所有七宝皆悉在前。王灭之后宝皆隐没。如是微妙法门流行于世。即诸如来七菩提分等法明不灭。若不流行正法常灭</p><p>是故文殊师利。若善男子善女人等。为求菩提。应当发起精进书写此经。受持读诵为人演说。此是我教。勿于后世生悔恨心。佛说此经已。妙慧菩萨。文殊师利菩萨。及诸大众。<a href=\"/remen/tianren.html\" class=\"keylink\" target=\"_blank\">天人</a>阿修罗乾闼婆等。闻佛所说皆大欢喜。信受奉行。</p></div>"
}]