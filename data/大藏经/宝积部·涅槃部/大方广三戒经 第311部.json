[{
    "title": "大方广三戒经 第311部",
    "author": "昙无谶 译",
    "html": "<div class=\"B1_text\"><p>第一卷第二卷第三卷</p><p>大方广三戒经 卷上</p><p>北凉<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>昙无谶译</p><p>如是我闻。一时佛住王舍城只阇崛山。而是山王高峻广博持众杂谷。犹如大地生杂种华。紧那罗乾闼婆众。常所游止。有种种诸众。天龙夜叉罗刹毗舍遮。止住其中。多种杂类。所谓师子虎犳。象马骐驎。熊罴獐鹿。青牛水牛。羖羝猕猴。是等众兽止住其中。有无量众鸟。所谓孔雀鹦鹉。鹦鹆命命鸲[只*鸟]凫雁鸳鸯。鹅鸭黑雁。山鸡鹖鸡。乌雉鸠鸽。雕鹫雀遮沙。如是众鸟依止而住。是诸<a href=\"/remen/zhongsheng.html\" class=\"keylink\" target=\"_blank\">众生</a>以<a href=\"/remen/foli.html\" class=\"keylink\" target=\"_blank\">佛力</a>故。不为贪欲嗔痴所恼。不相茹食。共相亲爱如母如子。是时山王中。稠林郁茂枝条无折。多众杂树。天木树。毕利叉树。马耳树。毕钵罗树。紧柷加树。呵梨勒树。呵摩勒树。毗醯勒树。多罗树。迦尼迦树。庵婆罗树。阎浮树。木[廿/爪]蒲桃桃杏梨[木*奈]婆隆伽树胡桃安石留镇头迦树。尼驹罗树。松柏豫樟波奢树。勋陆栴檀沉水苏合。是等诸树无不备有。是山王中。水陆众华悉皆具足。谓阿提目多华。瞻婆华。波吒罗华。婆师华。须曼华。修乾陀华。由提迦华。迦腻迦华。牛蕀百<a href=\"/wenda/jushi/78953.html\" class=\"keylink\" target=\"_blank\">叶曼</a>殊沙华。是等众华遍布其地光饰山王。又有水华。青黄赤白杂色莲华。皆悉具足。是山王中。常于夜半兴起大云。天龙微云降于八味细微香雨。一[谷-禾+牛]牛顷。此雨着润只阇崛山。后夜清明无诸云翳。微风清凉悦适身心。是山王中所住众生。及诸草木充润光泽。犹如华鬘以水洒之。光色鲜净遂倍增胜。只阇崛山生柔软草。色香味具青缥右旋。众杂妙色如孔雀项。其香犹如婆师罗华。其触犹如迦陵迦衣。其地柔软。下足之时足陷四指举足还复。是山王中多诸池流。清冷水满生诸莲华青黄赤白红紫等色。大如车轮。若取华时。香气普熏满一由旬。是山王顶。出生大妙莲华之座。无降伏宝。青琉璃为茎。阎浮檀金为叶。坚黑栴檀为台。马瑙宝王以为其须。纵广如海。百亿阿修罗王常所执持。百亿杂色宝王网以覆其上。百亿龙王雨妙香雨。百亿金翅鸟王口衔缯彩。百亿紧那罗王<a href=\"/remen/huanxi.html\" class=\"keylink\" target=\"_blank\">欢喜</a>瞻察。百亿摩睺罗王而观视之。百亿乾闼婆王歌咏赞叹。百亿天王雨末香衣服。雨香华鬘幢幡盖雨。百亿梵王在上空中合掌而侍。百亿净居天众合掌礼敬。百亿转轮人王七宝侍从来至其所。百亿海王从大海出而敬礼之。百亿大珠宝王以为照明。百亿净摩尼宝王以间错之。百亿遍悦宝王为华子实。百亿光明德宝王以为照明。百亿杂色摩尼宝王以为照明。阎浮幢宝王为善安持。百亿金刚师子宝王不坏<a href=\"/remen/zhuangyan.html\" class=\"keylink\" target=\"_blank\">庄严</a>。百亿日藏宝王以杂庄严。百亿杂色不可思议宝王出杂种色。百亿如意宝王出无尽庄严。是大莲华从于如来出世善根之所出生。菩萨志意之所护持遍现诸方。从如幻法出善法业生。从无诤<a href=\"/remen/fayan.html\" class=\"keylink\" target=\"_blank\">法眼</a>之所庄严如梦法生。从无行起从无碍道来。充遍满于十方法界。是佛境界<a href=\"/remen/gongde.html\" class=\"keylink\" target=\"_blank\">功德</a>所致。若于无量阿僧祇劫。叹其功德不可穷尽。尔时<a href=\"/remen/shizun.html\" class=\"keylink\" target=\"_blank\">世尊</a>。于是华上结加趺坐。与大<a href=\"/remen/biqiu.html\" class=\"keylink\" target=\"_blank\">比丘</a>众八千人俱。其名曰阿若憍陈如。大德曷尸波阇。大德婆宾。大德摩诃男。大德优陀耶。大德耶奢。大德富那。大德无垢。大德憍梵钵提。大德善臂。大德优楼频螺<a href=\"/remen/jiaye.html\" class=\"keylink\" target=\"_blank\">迦叶</a>。伽耶迦叶。那提迦叶。摩诃迦叶。大德迦栴延。大德<a href=\"/remen/sheli.html\" class=\"keylink\" target=\"_blank\">舍利</a>弗。大德大目干连。大德阿那律。须<a href=\"/remen/puti.html\" class=\"keylink\" target=\"_blank\">菩提</a>。离波多。富娄那。弥多罗尼子。优波离。罗睺罗。难陀。大德阿难等。如是上首八千人俱。悉皆谛了如实之性观察实际。度于法性度诸有海。行于如来<a href=\"/remen/xukong.html\" class=\"keylink\" target=\"_blank\">虚空</a>之行。结缚永断无巢窟碍。行空寂静永断疑网。信佛智海度到<a href=\"/remen/bian.html\" class=\"keylink\" target=\"_blank\">彼岸</a>。益利<a href=\"/remen/shijian.html\" class=\"keylink\" target=\"_blank\">世间</a>作不请友。欲护一切所有众生。慈心不舍一切众生。善能演出一切佛行。守护<a href=\"/remen/fofa.html\" class=\"keylink\" target=\"_blank\">佛法</a>誓护佛法。善趣佛种向一切智。复有菩萨摩诃萨八千人俱。普贤菩萨。文殊师利等而为上首。无上智菩萨。无上宝智菩萨。无碍智菩萨。华上智菩萨。日上智菩萨。月上智菩萨。无垢上智菩萨。金刚智菩萨。远尘智菩萨。遍说智菩萨。光幢菩萨。山幢菩萨。宝幢菩萨。无碍幢菩萨。华幢菩萨。净幢菩萨。日幢菩萨。欲乐幢菩萨。离垢幢菩萨。遍悦幢菩萨。地威德菩萨。宝威德菩萨。大威德菩萨。金刚智威德菩萨。无垢威德菩萨。日威德菩萨。月威德菩萨。山威德菩萨。智照威德菩萨。遍威德菩萨。地藏菩萨。虚空藏菩萨。莲<a href=\"/remen/huazang.html\" class=\"keylink\" target=\"_blank\">华藏</a>菩萨。宝藏菩萨。日藏菩萨。净德藏菩萨。法海藏菩萨。遍悦藏菩萨。船藏菩萨。莲华德藏菩萨。日眼菩萨净眼菩萨。无垢眼菩萨。无碍眼菩萨。遍见眼菩萨。善利智眼菩萨。金刚眼菩萨。宝眼菩萨。虚空眼菩萨。普眼菩萨。天冠菩萨。照法界志冠菩萨。道场珠冠菩萨。悦诸方冠菩萨。一切佛现在藏冠菩萨。超一切世间冠菩萨。遍悦一切冠菩萨。无毁冠菩萨。覆一切如来师子座冠菩萨。照一切法界虚空冠菩萨。龙主髻菩萨。梵主髻菩萨。离一切佛法慢髻菩萨。道场髻菩萨。出一切愿海音珠髻菩萨。放一切如来光场珠髻菩萨。一切虚空无坏语宝髻菩萨。诸佛<a href=\"/remen/shentong.html\" class=\"keylink\" target=\"_blank\">神通</a>遍照幢宝珠网覆髻菩萨。出一切如来法论声髻菩萨。出一切三世名声髻菩萨。大光菩萨。净光菩萨。宝光菩萨。离垢光菩萨。月光菩萨。法光菩萨。寂光菩萨。日光菩萨。神通光菩萨。天光菩萨。德相菩萨。智相菩萨。<a href=\"/remen/faxiang.html\" class=\"keylink\" target=\"_blank\">法相</a>菩萨。无坏相菩萨。光相菩萨。华相菩萨。珠相菩萨。佛相菩萨。梵相菩萨。遍超相菩萨。<a href=\"/remen/fanyin.html\" class=\"keylink\" target=\"_blank\">梵音</a>菩萨。海音菩萨。地音菩萨。世音菩萨。石山音菩萨。遍法界音菩萨。出一切法海雷音菩萨。摧一切魔场音菩萨。出大悲道雷音菩萨。灭一切世苦恼音菩萨。法勇菩萨。增勇菩萨。智勇菩萨。德山勇菩萨。德增勇菩萨。名称勇菩萨。普照勇菩萨。大慈勇菩萨。智照勇菩萨。如来种性勇菩萨。光德菩萨。胜德菩萨。法勇德菩萨。遍光德菩萨。法德菩萨。月德菩萨。虚空德菩萨。宝德菩萨。相德菩萨。智德菩萨。婆罗王德菩萨。法主王菩萨。世主王菩萨。梵主王菩萨。石山主王菩萨。众主王菩萨。天主王菩萨。寂主王菩萨。不动主王菩萨。化主王菩萨。菩提胜主王菩萨。寂声菩萨。无碍声菩萨。地声菩萨。大海声菩萨。雷声菩萨。照法声菩萨。虚空声菩萨。一切声菩萨。善眼雷声菩萨。发本愿声菩萨。灭一切魔场觉菩萨。智山觉菩萨。虚空觉菩萨。无碍觉菩萨。寤音觉菩萨。照三世觉菩萨。宝觉菩萨。<a href=\"/remen/wuwei.html\" class=\"keylink\" target=\"_blank\">无畏</a>觉菩萨。遍照觉菩萨。法界眼照觉菩萨。如是等菩萨摩诃萨八千人俱。悉皆具足普贤愿行所行无碍。遍诸佛刹现无量身。悉能往至一切佛所。眼界清净所见无量。悉能现佛一切神通所缘无量。一切如来有<a href=\"/remen/chengfo.html\" class=\"keylink\" target=\"_blank\">成佛</a>处。悉往其所无有疲惓。智光普照一切法海。无量亿劫叹德叵尽。乐说清净量同虚空。智行清净无所依倚。随众所乐而为现形无有障碍。解无众生<a href=\"/remen/wuwo.html\" class=\"keylink\" target=\"_blank\">无我</a>等界。慧如虚空如智光网。普照一切所有法界。其心毕竟寂静无乱。一切陀罗尼智种境界。<a href=\"/remen/sanmei.html\" class=\"keylink\" target=\"_blank\">三昧</a>无畏所往无碍。住于法界百亿眼目。行一切法得无所畏观无量智海禅波罗蜜到于彼岸。得<a href=\"/remen/banruo.html\" class=\"keylink\" target=\"_blank\">般若</a>波罗蜜神通波罗蜜。过诸世间三昧波罗蜜善得<a href=\"/remen/zizai.html\" class=\"keylink\" target=\"_blank\">自在</a>。复有五百<a href=\"/remen/biqiuni.html\" class=\"keylink\" target=\"_blank\">比丘尼</a>。其名曰摩诃波阇波提比丘尼。安隐比丘尼。莲华比丘尼。极苦瞿昙弥比丘尼。罗睺罗母耶输陀罗比丘尼。是等上首五百比丘尼俱。复有五百优婆塞。其名曰善威德优婆塞。天威德优婆塞。慧光优婆塞。名称威德优婆塞。过名称威德优婆塞。善志优婆塞。月德优婆塞。月欢喜优婆塞。大欢喜优婆塞。罗睺跋陀优婆塞。大贤优婆塞。如是上首五百优婆塞。复有五百优婆斯。大光优婆斯。善光优婆斯。善身优婆斯。可乐身优婆斯。贤优婆斯。贤德优婆斯。月光优婆斯。相光优婆斯。德光优婆斯。善眼优婆斯。是等上首五百优婆斯。及余天龙夜叉乾闼婆阿修罗迦楼罗紧那罗摩睺罗伽等。恭敬围绕于佛世尊。尔时世尊而演<a href=\"/remen/shuofa.html\" class=\"keylink\" target=\"_blank\">说法</a>。名曰三戒。广分别说一切诸佛如来境界菩萨所行。能悉普照一切法界。明照一切诸法界场。入净庄严一切法界。摧灭一切诸外道等降诸魔怨。普悦一切诸众生界。能知一切诸众生等迷惑之心。随众生心而为演说。善能照了转众生根而为显示。是时大德摩诃迦叶。从座而起整衣服。偏袒右肩右膝着地。合掌向佛白佛言。世尊。若诸众生求于佛法力无所畏。如是等人当集何法。当以何法护是众生。当以何法令不退转无上正道。如是请已。佛告迦叶。善哉善哉。迦叶。汝今所问多所安乐。安隐世间利益<a href=\"/remen/tianren.html\" class=\"keylink\" target=\"_blank\">天人</a>。乃能问佛如是之事。迦叶。汝今谛听善思念之。吾当为汝分别解说。大德迦叶及诸大众受教而听。佛告迦叶。若有众生求佛<a href=\"/remen/zhihui.html\" class=\"keylink\" target=\"_blank\">智慧</a>佛力无畏。迦叶。是等众生于一切法。应无所得无所依倚生诸善根。迦叶。若有菩萨求于无上正真道时。若有相着。或于佛法起有为相。或于佛法起无为相。或于佛法而起<a href=\"/remen/wangxiang.html\" class=\"keylink\" target=\"_blank\">妄想</a>。自作是相我知佛法。于是相中坚执不舍。当说是人不名为向于无上道。何以故。悕欲佛法则为着我。当作是修。若数执我则不能断。若不能断则有悕望。所悕望处乃悕望法。便为所害。若为所害便起驰骋。若起驰骋则有<a href=\"/remen/liuzhuan.html\" class=\"keylink\" target=\"_blank\">流转</a>。若已流转则有贯穿。若已贯穿则有妄想。若已妄想则有分别。若已分别增益妄想。若增妄想则有思觉。若已思觉则有坚着。若已坚着则有随逐。若有随逐则有迷惑。若已迷惑则便为失。云何为失。谓失安隐。云何安隐。谓无分别。若起分别则便有常。若已有常则有对碍。若有对碍则便有住。若已有住则有相续。若已相续则有相违。若已相违则重相违。若重相违则有虚错。若已虚错则有狂乱。若已狂乱则有虚诳。若已虚诳则有忧恼。若已忧恼则有悔恨。若已悔恨则有所害。善不善法随所爱着。然实无有定法可着。但以想转为想所缚。是名想缚。贪无定处。嗔无定处。痴无定处。起于妄想分别之心不能度得无上正道。迦叶。是名爱处。何故名之为爱处。无有定法名之为爱。无可爱法无可爱处。但坚着爱唯空坚着。谓坚着我坚着众生。坚着净不净。迦叶。一切法空妄想为物。若无物物想。则以菩提为物。若以菩提为物则是我想。若有我想。是则不名为菩萨也。何故名之为我想也。虽有所想想无所得。想无所得名为我想。是故不真实句名为我想。若众生实则菩提实。云何为菩提。谓见诸法皆悉如幻。云何如幻。谓不说我想命想众生想。若有无想在于心者。是人则着想及非想。若着想非想是则狂醉。若已狂醉则为一切众苦所追。若为一切众苦所追。如来说名为住狂谄。何以名谄。住于狂乱有妄思惟。若妄思惟则有我我所。若有我我所则有言说。若有言说。如来说名为无言说。彼为言说言说所持。是故说言一切诸法从思惟有悉是我实。迦叶。犹如空中有云聚起。而是云聚不从东西南北四维上下而来。如来实说不从十方方所而来。解如是已如实而说。随义演说相应实说。而是云聚则非是聚。说名云聚。何故说名云聚也。起众杂色种种杂色。从虚妄起。是中无定名为云雾。见云雾起。虽见云雾无有定想。是中毕竟无云雾实。迦叶。犹如有人语余人言。相与共往至荫处坐。智慧之人作如是言。我今不往。是人答言。不说有我但说有荫。智者有言。汝若说荫则为非荫。迦叶。汝观是人。于少言说尚不系着如是。迦叶。若解如来法性道者。于大众中正师子吼。迦叶。如来尚欲于不善法行于善法。若世众生有我想者。于如来所是第一义。何以故。如来解如是我想者则为非想。余小凡夫不知如来随宜所说。与如来诤。是故我说世间与我诤。我不与世间诤。云何世间。世间者名曰众生。云何名为众生世间。如来了知世间如如。是故名曰众生世间。诸凡夫等自生是知。是生是灭互相残害。是彼言说欲得出世。何以故。此得大闇住着世故。若住着世则便有贪。若贪则嗔。若嗔则痴。若痴则有诤。若诤则相违。与谁相违。谓与如来及声闻僧。若相违则贪。若其有贪则重相违。若重相违便取于有。若取于有则便求有。若已求有便不知足。若不知足则便多作。若已多作便有多欲。若有多欲。则住欲界色<a href=\"/remen/wusejie.html\" class=\"keylink\" target=\"_blank\">无色界</a>。若住<a href=\"/remen/sanjie.html\" class=\"keylink\" target=\"_blank\">三界</a>则便执着。若已执着则无逆流。若无逆流则常受死。若常受死不至<a href=\"/remen/niepan.html\" class=\"keylink\" target=\"_blank\">涅槃</a>。若不至涅槃。至叵至处。至叵至处。谓至<a href=\"/remen/diyu.html\" class=\"keylink\" target=\"_blank\">地狱</a>如是。迦叶。<a href=\"/remen/xiuxing.html\" class=\"keylink\" target=\"_blank\">修行</a>不吉名为不修。若不正修则有嗔恚。若有嗔恚则无推求。若不推求则不识我想。若不识我想则同一聚同为一物。谓我我所。云何名我。执着不实作种种妄想。造作诸业。若作种种妄想。造作诸业则着于我。云何我所。无有智故名为我所。又是身者。诸物和合名之为身。名戒聚果。以嗔恚心轻于他人。以嗔恚故生于我慢。如聚生谷摄受守护。是名我所。若有我所则有狂惑。若有狂惑则便有痴。若已有痴便有诽谤。若有诽谤则便有嗔。若已有嗔便有贪取。则为所烧。为所烧者为想所烧。所谓男想女想命想。此是我许。是名我所。有我所者彼骂我所。骂我所者谓是凡夫。是凡夫道之所依止。是名我所。迦叶。若不闻此法。知于菩提。知菩萨行。此知于行。迦叶。是菩萨行都无有行。名菩萨行。又迦叶。菩萨行满决定清净极为清净。无有是处。若有<a href=\"/remen/jingjin.html\" class=\"keylink\" target=\"_blank\">精进</a>斯说大法。此以诸法如虚空聚不取法聚。是人所说。大法相应非不相应。斯有功德不住恶处。是有<a href=\"/remen/dexing.html\" class=\"keylink\" target=\"_blank\">德行</a>非是德行。是能持法。如是<a href=\"/remen/shouchi.html\" class=\"keylink\" target=\"_blank\">受持</a>不着持法。何以故。如来所说。最为第一应供中最。众生问道。我应当以胜法而答。云何胜法。所谓一切诸法无想。迦叶。如是菩萨名净持戒。心不起恶不作障碍。不谤比丘尼。不亲近白衣。不杀不盗不邪淫不<a href=\"/remen/wangyu.html\" class=\"keylink\" target=\"_blank\">妄语</a>不两舌不恶口不绮语不贪嗔不邪见。不自恼不恼他。不亲近欲不贪欲于欲。不毁呰不调戏。不自作不教他作。不至淫舍。不至寡妇。不至童女。不近捕鸟网鱼猎师。不近魁脍旃陀罗人。不近他妻饮酒之人。乃至不以手执其手而共诤竞。如避恶狗。远此亦尔。舍远此时乃至不生一念恶心。住于慈心。舍二十事。何等二十。舍离女人终不共戏与其粗语。不共论议起于斗诤。离不恭敬<a href=\"/remen/gongyang.html\" class=\"keylink\" target=\"_blank\">供养</a>父母。离不恭敬佛法僧。若女减少无二十众不为说法。除有男子。若比丘尼。聚会说法不往其所。终不问讯于比丘尼。不与女人书。亦不为作。亲族别请不受其请。终不欲心住女人前。乃至不宜共同道行。若有比丘尼而戏弄之后不还报。一切时中。终不受着比丘尼衣。除在<a href=\"/remen/sizhong.html\" class=\"keylink\" target=\"_blank\">四众</a>演说法时有施衣者。生心如地然后受之不面前受。一切时中若有比丘尼劝道施衣终不受取。一切时中设令病苦若尼劝食终不食之。况复无病。一切时中寡妇请食。若僧数不满终不受之。一切时中不入于比丘尼寺。一切时中亦不请唤于比丘尼。请唤拱手仰头弃舍背去。若说法时。有比丘尼来礼其足。至心合掌目不异视不动其足。非为身健名大丈夫。若心勇健<a href=\"/remen/zhengnian.html\" class=\"keylink\" target=\"_blank\">正念</a>一处名曰丈夫。于一切物不生爱心。于一切时终不生嗔。常当专念于一切智。闻是法已。应当修学而增长之。迦叶。向菩萨乘善男子善女人。闻法已不能修学。是终不得无上正道。何以故。迦叶。由修学故得无上道。非不修学得无上道。迦叶。若不修学得无上道。兔马猫狸亦当得成于无上道。何以故。不正<a href=\"/remen/xingzhe.html\" class=\"keylink\" target=\"_blank\">行者</a>无菩提故。迦叶。若以音声得阿耨多罗三藐三菩提。作如是言我当作佛我当作佛。而成佛者。无边众生亦当作佛。迦叶。但是众生具是行难。乃至一日一夜尚不能专。况复一劫乃至千劫。是故如来出世甚难。迦叶。三千<a href=\"/remen/daqianshijie.html\" class=\"keylink\" target=\"_blank\">大千世界</a>之中一切众生。若一劫若十劫。若百劫若千劫。若百千劫若万亿劫。皆共同声唱。一切众生汝当作佛汝当作佛。是诸人等如是不懈常作是言。汝当作佛汝当作佛。口业不息。不能令其起<a href=\"/remen/putixin.html\" class=\"keylink\" target=\"_blank\">菩提心</a>。若得作佛无有是处。迦叶。我灭度后末世之时。及与汝等般涅槃后。诸天不护。尔时虽有闻我所说发菩提心。有诸比丘发菩提心。当住二十法。何等二十。谓当亲近于比丘尼。食不净食着揣食受尼劝食。迦叶。犹如今时多闻比丘。空闲静处若在众会勤修集法。如是迦叶。当于尔时。诸比丘等。若在聚落若闲静处。与比丘尼而共和集勤问于法。当重生于淫欲心不生法心。是比丘尼多生欲心少生法心。迦叶。汝观是人得菩提名。当堕大恶可畏道中。迦叶汝观。尔时诈以为法共相亲近。若相见时欲火所烧出不净言。相亲近时用为<a href=\"/remen/dizi.html\" class=\"keylink\" target=\"_blank\">弟子</a>。初以师法和南礼敬。自是之后当渐遣使。若遣使时胜达名字。既达名已私窃为妻共道入出。后闻他问是谁所有云何族亲。呼为姊妹数数相见。数相见故则堕非处。互生欲心渐现欲相。以言说之遂为不净行。习阎罗王法。失于菩提生天涅槃。舍于如来及舍远法亦无僧利。住于一处生欲觉嗔觉恼觉害觉。菩萨行业四净梵行。是人无有如余菩萨勤四梵行。是人勤行欲嗔等觉。亦复如是。迦叶。当于尔时。是恶人住。有是贼住。有斗诤住。迦叶。尔时禁制悉皆毁坏。闻是等经便生轻毁。本所持戒本行檀施。生于欢喜发菩提心。后闻是经而毁谤之。迦叶。当于尔时有是印相。闻如是经而生诽谤。若有净戒持法比丘应如是知如经句来。应当舍离如是之人。以其无有爱法心故。复次迦叶当于尔时。是诸人等自唱是言。我行<a href=\"/remen/pusadao.html\" class=\"keylink\" target=\"_blank\">菩萨道</a>生于狂逸。以狂逸故。自称我是大阿罗汉我是缘觉。彼不可治不可复住向于恶趣。复次迦叶。尔时无有作善业者。令多众生毁呰菩提。迦叶。当于尔时粗有形相。复次迦叶。当尔之时。有一人行相似波罗蜜。是为后世粗有形相。复次迦叶。当于尔时。如是等经说真实者当被谤毁。当见舍弃云邪见说。迦叶。时痴人不知此经禁制<a href=\"/remen/pojie.html\" class=\"keylink\" target=\"_blank\">破戒</a>。迦叶。当于尔时。悉为恶贼自不见法无恼菩提。愚默靖思谤无菩提</p><p>复次迦叶。当于是时。无和合僧粗有形相。复次迦叶。当于是时多不知恩勇健为恶。作何等恶数数言说。称佛名号以致供养。复次迦叶。当于是时。呵<a href=\"/remen/jietuo.html\" class=\"keylink\" target=\"_blank\">解脱</a>戒不护口业。不护口业故。不护威仪住不净处。住不净处而演说法。我法是时渐当薄贱</p><p>大方广三戒经卷上</p><p>﻿大方广三戒经 卷中</p><p>北凉天竺三藏昙无谶译</p><p>如是渐渐多有女人。弃舍其夫游诸僧坊。入僧坊已。为一女人而独说法示解脱法。迦叶。我见尔时纯是非法。五百非法门。五百<a href=\"/remen/fannao.html\" class=\"keylink\" target=\"_blank\">烦恼</a>门。不修行人。当于尔时。悉是无戒在家无异。迦叶。当于尔时戒法极恶。若希望利益求菩提者。不应亲近于比丘尼。不住是处离不亲近更勿亲近。舍世利养依乞食行。舍爱衣服受粪扫衣。舍离台观床卧敷具。依止山林坑涧窟舍。舍离一切甘美病药。依陈弃药。于诸众生生亲爱想修行慈心。当忍一切毁骂挝打。舍离一切知识亲族。修业自活。不应同彼在家之人。说解脱戒当随顺行。迦叶。若违解脱戒。便违如来力无所畏等。则违过去未来现在诸佛菩萨。如是罪报。若三千大千世界。所有一切众生悉堕地狱。是等众生所受苦痛。比是苦痛百分不及一。千分百千分。百千亿。乃至算数譬喻所不能及。若欲得离如是等苦。应当舍离是痴恶人百千由旬。若闻其声犹应当离。况复见闻而不离之。应亲近一法。云何一法。一切诸法悉无所有。若忍诸法悉无所有。应当远离如是恶人而不亲近。又复应当亲近二法。何等二法。一切诸法悉无所有。求集诸法不着集心。云何为集。如所集者都不可得。不可得中而不生心。如离邪见舍离三有。亦复如是行菩萨行。离诸相心行菩萨行。行菩萨行时舍离如上所说。舍离是已值<a href=\"/remen/milefo.html\" class=\"keylink\" target=\"_blank\">弥勒佛</a>。离诸怖畏作如是言。快哉安乐快哉得离于魔伴侣。快哉得离远于恶道。迦叶。若闻是经已不怖不惊。自见己身生能持心。如来悉知是人能持于我法藏。迦叶。犹如长者多财封禄。是长者子。所见诸物起父财想。初始见时此是我物。后持此物随所至处处处藏举。如是迦叶。尔时比丘闻。是等经作是念言。此是如来软妙梵音之所演说。复有比丘闻是法已而起诽谤。是持法比丘作如是言。此是佛说最为真实。少于伴侣是人劣弱。居处不恶日处藏举。迦叶。我后世<a href=\"/remen/hufa.html\" class=\"keylink\" target=\"_blank\">护法</a>城者甚为极少。我持是等委付<a href=\"/remen/mile.html\" class=\"keylink\" target=\"_blank\">弥勒</a>为其伴侣。是等当修行于大舍。若有善男子。闻是法已如教而作。是当在于弥勒初会修行梵行。<a href=\"/remen/zhengjian.html\" class=\"keylink\" target=\"_blank\">正见</a>众生当护法城。迦叶。我不见有乃至一人不值于我。后五百岁法欲灭时。闻是法已而不诽谤。能受持读诵。无有是处。若已见我亲近恭敬。于后末世五百岁时闻如是经。能受能持能读能诵。如是人等不待我读诵斯。自当有一切智心。念于我已生于欢喜。作如是言。奇哉奇哉释迦牟尼世尊。能受我法守护于我。是故迦叶当学此法。学此法者。随所欲乐必成无难。尔时。摩诃迦叶白言。世尊。如我今者。永无希望失于无上正真之道。世尊。若令我具一切智者。甚用欢喜。若我得无上道者。得希有色身。佛告迦叶。我不导汝。我因汝故说于是等。令少疑惑速成无上正真之道。复次迦叶。若有众生渴法成就修集成就。是等渐渐成无上道。普断一切所有。盖缠而为说法。迦叶。菩萨应当成就四法。何等四。菩萨应当发大精进。云何精进。精进者谓不求色受想行识。集无漏法。云何无漏法者。无地大不说地大。无水火风大。不说水火风大。一切言说皆是不实。是菩萨取言说彼岸。迦叶白言。世尊。设有人问。如来亦以言语说法可不实耶。世尊。如是之人当云何答。我今欲从如来应供正遍觉闻</p><p>佛告迦叶。未来当有诸恶比丘。不修身不修戒不修心不<a href=\"/remen/xiuhui.html\" class=\"keylink\" target=\"_blank\">修慧</a>。嗔恚勇盛口业勇健。不受不持不读不诵如是等经。何以故。是生起色受想行识。如是等经言说之法。尔时。世间当有比丘。生起于色受想行识。彼时比丘当如是住犹如在家。终不推求于第一义。迦叶。如生盲人着金华鬘是不自知。迦叶。将来比丘亦复如是。闻是等经不能持文。况能推求解第一义。迦叶。如有男女为他丈夫之所呵诘。而是男女更于异时。若复闻说是丈夫名惊恐怖畏。如是迦叶。后末世时诸比丘等。闻是经说如实过恶贪于衣服。知己有过惊恐怖畏。迦叶。犹如猕猴为枷锁系。而是猕猴目不欲见如是枷锁。如是迦叶。后比丘等亦复如是。闻是等经目不喜见背而舍去。迦叶。犹如有狗驰逐野干。而是野干走趣冢间孔穴深坑。如是迦叶。未来比丘闻是经已。如野干走。野干驰走谓犯禁戒。闻是等经而生诽谤。迦叶。如野干走趣于冢间。如是迦叶。未来比丘闻是法已。驰趣还家驰趣<a href=\"/remen/seyu.html\" class=\"keylink\" target=\"_blank\">色欲</a>驰趣女人。趣于斗诤趣于医术趣于断事。住是诸处设犯禁戒。我说是等喻趣冢间。迦叶。如野干趣于孔穴。如是迦叶。尔时比丘。身坏命终趣于地狱。我说是等名趣孔穴。迦叶。如野干走趣于深坑。未来比丘亦复如是。身坏命终生刺地狱。迦叶。我说是等名趣深坑。迦叶。同如野干。诸比丘等。不能推求如是等经解其义趣。但能如是毁谤扬恶。身坏命终堕在恶道。迦叶。若有比丘作如是言。汝说之法悉是不实。如来言说为是真实为不真实智。比丘言。大德今者为执何事。为执于空为执言说。答言。<a href=\"/remen/wozhi.html\" class=\"keylink\" target=\"_blank\">我执</a>言说。问曰。汝即是佛。何以故。汝今亦以言说故。答言我执于空。问曰。此当分别。何以故。不可分别名之为空。汝之空者即是言说。又汝空者。为是我空为我所空。为众生空故空。又复问言。比丘汝意云何。汝喜一切法空不也。答曰。我都不喜一切法空。又问。大德久失<a href=\"/remen/shamen.html\" class=\"keylink\" target=\"_blank\">沙门</a>释子之法。何以故。是佛世尊说一切法空。不说有我众生<a href=\"/remen/shouming.html\" class=\"keylink\" target=\"_blank\">寿命</a>。不说有人。答曰。我今喜乐一切法空。问曰。大德尚喜一切法空。况复如来应供正遍觉。大德于意云何。眼是如来不。耳鼻舌身意是如来不。答曰。眼是如来。耳鼻舌身意是如来。问曰。此当分别。若其尔者大德便为亦是如来。答曰。眼是言说非是如来。耳鼻舌身意是言说非是如来。问曰。此当分别若眼非如来。耳鼻舌身意非是如来。大德先说。如来即是言说。今者何故说言非也。答言。眼非如来。非离眼是如来。乃至意非如来。不离意是如来。问曰。如来说十二入是众生。此当分别。大德眼色是如来不。乃至意法是如来不。答曰。眼色是如来。乃至意法是如来。问曰。如汝言者。一切众生即是如来。一切诸地一切诸山。树林草木悉是如来。答曰。眼非如来乃至意非如来。问曰。若其尔者。则说如来是法非法。答曰。色非如来。乃至法非如来。问曰。大德法非如来也。答曰。法非如来。问曰。若其尔者。有诸众生。说无父母无沙门<a href=\"/remen/poluomen.html\" class=\"keylink\" target=\"_blank\">婆罗门</a>不净种性。杀盗邪淫妄言两舌恶口绮语贪嗔邪见。如汝所言皆是如来。答曰。非是不善名为如来。问曰。若其尔者。如汝所说。法非如来。非法非如来。若非法非非法。则无言说。如大德言。无有言说名为如来。迦叶。应当如是数数折伏是诸恶人。迦叶。我不见世间人天魔梵。能与如是<a href=\"/remen/rufa.html\" class=\"keylink\" target=\"_blank\">如法</a>说者而共语论。唯除嗔痴不堪忍者。无<a href=\"/remen/yinyuan1.html\" class=\"keylink\" target=\"_blank\">因缘</a>者毁呰空法弃舍而去。是故迦叶。汝等当持如是比经。迦叶。未来世有持是法者。当有三名。何等三。谓说断灭。谓说无物。说无阴聚。无有恭敬。迦叶。当尔之时。如是等经当被诽谤。迦叶汝观。尔时不恭敬佛。不恭敬法。不恭敬僧。若不恭敬佛法僧已。何僧名住。但依言说依于名字。虽唱佛名于众显说。而不能见何者是佛。虽口说法而不能知。如来世尊云何说法。虽作是言四向四得。是佛世尊声闻之僧。俱知于名而不能知依名实德。为于衣服饮食卧具病药缘故。毁谤于法。菩萨是中应勤精进。于是等经生希欲乐。应当受持而读诵之。何以故。是人来世当护法城。何以故。九十一劫不闻演说是空法故。迦叶。我今惟念过世千劫。尔时有佛出现于世。号曰寂灭。寿命八万四千岁。守护菩萨利益世间。复有如来号曰离垢。寿命二十一劫。行菩萨道然后乃成于无上道。迦叶。汝观如来作几难行摄诸众生。迦叶。劫浊尽时不应呵是。何以故。迦叶。劫浊尽时若有一人能信此法。甚为希有。当于尔时。持是法者。不被刀杖瓦石所害。甚为希有。何以故。迦叶。此法是大善丈夫法。谓说一切行是非行。若着我见众生见命见人见有见者等。所不能解。及依见者。谓依戒见佛见法见僧见涅槃见。若有起于涅槃见者。如来悉知是为邪见。何以故。迦叶。如来不有涅槃。不得涅槃。迦叶。若有涅槃得涅槃者。如来悉说名为邪见。若邪见者说名无智。若为无智之所害者。是愚凡夫。若愚凡夫生天尚难。况佛菩提。迦叶。未来世中当有比丘。年二十三十四十五十六十七十八十。乃至百岁。老耄无智庄严衣服剃发毁形。痴老之人无有威德起于邪业。是<a href=\"/remen/linzhong.html\" class=\"keylink\" target=\"_blank\">临终</a>时。复更造恶作毁戒法。斯以三事作于奸诈。何等三。示现威仪。示现持戒。<a href=\"/remen/xingshan.html\" class=\"keylink\" target=\"_blank\">行善</a>人相。举指现相以如此法。用显己德是堕大慢。以痴悔心而取命终。身坏命终堕于地狱。是故迦叶。我今唱令我为汝等真是知识。我教汝等欲利汝等怜愍汝等。不令于后受大热恼。迦叶。我终不听着见众生而得<a href=\"/remen/chujia.html\" class=\"keylink\" target=\"_blank\">出家</a>。着我见者众生见者命见者。着人见者而得出家。我实不听强在我法而便出家食重信施。无有真实持戒功德。迦叶。人宁六日断于饮食。非着我见众生见命见人见乃至涅槃见受食信施。菩萨是中应勤精进不着我见至涅槃见。迦叶。我是等经。付嘱如是诸善丈夫。何以故。是等所行如我行故。如是之人即是我侣即是我伴。尔时世尊而说偈言</p><p>诸苦恼众生都无有救护</p><p>唯除世导师无有戏论者</p><p>诸苦恼众生依止下道者</p><p>渐增长诸欲由是堕恶道</p><p>无导无利益住在崄旷处</p><p>趣向不正路终无有安隐</p><p>犹如持财宝求利行旷野</p><p>彼有群贼起一切悉劫夺</p><p>失财已还归失利增苦恼</p><p>从他所贷财以此倍增苦</p><p>是等亦如是造业已未还</p><p>本所造白业还来食此财</p><p>依止劫夺者凡夫堕见者</p><p>执着于我见命见及人见</p><p>说空法比丘依我人见者</p><p>于是生谤心速疾堕恶道</p><p>生起造嗔恚更互相轻毁</p><p>诽谤说不实于此惭愧者</p><p>身恶及口恶意业极奸谄</p><p>坚执着诸见斯趣极恶处</p><p>作于恶业已速疾至恶处</p><p>多受众苦恼无有救护者</p><p>未来世当有嗔恚勇盛人</p><p>苦切逼比丘趣向菩提者</p><p>于如是等经无慈者当毁</p><p>而不生信敬于释师子法</p><p>更互生诤讼速起大忿诤</p><p>更互相谤毁扬恶遍诸方</p><p>造种种诽谤加彼惭愧者</p><p>恶友得势力柔软者弱劣</p><p>知<a href=\"/remen/zhengfa.html\" class=\"keylink\" target=\"_blank\">正法</a>劣弱恶法增势力</p><p>是比丘当去我之所爱子</p><p>当去至何方得于安隐处</p><p>众恶者除放于此无悲心</p><p>我如是等经常当思念之</p><p>导师如是说以是自娱乐</p><p>我当至此处佛所称誉者</p><p>今法毁坏时柔和者难得</p><p>或有作是言当速离是处</p><p>当至大仙人得无上道处</p><p>复有作是言善哉说是语</p><p>导师如是说当游礼诸塔</p><p>宁当至是处可乐菩提树</p><p>非彼嫉妒者嗔恚忿诤处</p><p>是比丘便去我所说应行</p><p>见是余住处谓佛所住处</p><p>经行及坐处若石及空处</p><p>集趣是处已数相对啼泣</p><p>此是大仙处经行受用处</p><p>佛本在是处见处不见佛</p><p>此无上仙人所说无上法</p><p>我等今不见有为悉<a href=\"/remen/wuchang.html\" class=\"keylink\" target=\"_blank\">无常</a></p><p>人及诸非人天龙悉等来</p><p>善说令欢悦我等今不见</p><p>至是所住处谓菩提树下</p><p>既集至此已正念善思惟</p><p>尔时世导师得无上菩提</p><p>惊怖魔王众犹如小野干</p><p>此本道场地如来所坐处</p><p>过去未来佛悉在是坐处</p><p>此是勇健者亿天所恭敬</p><p>加趺坐七日观视此树王</p><p>是人供养已复诣说法处</p><p>是处转法轮声闻于梵世</p><p>是比丘往彼数数而啼泣</p><p>勇健者来此调伏是五人</p><p>五人见佛已即生起忧恼</p><p>而共计议恶皆悉勿为起</p><p>是大悲世尊于众起悲心</p><p>为五比丘说转<a href=\"/remen/ganlu.html\" class=\"keylink\" target=\"_blank\">甘露</a>法句</p><p>礼法轮处已复数数啼泣</p><p>复至涅槃处见佛最后处</p><p>尔时世导师利益多众生</p><p>碎末破己身佛此入灭度</p><p>咄哉佛世尊释师子能仁</p><p>今唯闻其名而不睹其形</p><p>是无上仙人善贤最在后</p><p>大智知是已此是我最后</p><p>或游行命终或住处命终</p><p>游行竟命终悉<a href=\"/remen/wangsheng.html\" class=\"keylink\" target=\"_blank\">往生</a>善处</p><p>于后末世时是广大佛法</p><p>斯当得涅槃诸住净戒者</p><p>若毁戒比丘普亦得供养</p><p>服食重供已速往至恶道</p><p>观此诸比丘有如是差降</p><p>智者于后终速疾得生天</p><p>是等照世灯怜愍世间者</p><p>大智慧菩萨慈心利众生</p><p>当住营事人踊跃欢喜心</p><p>我当得作佛亦得值弥勒</p><p>当供彼世尊在一切众前</p><p>一切智记我如我之所念</p><p>是有大势力我说如是义</p><p>虽不见于佛当知如面对</p><p>我当安慰此亦复当如是</p><p>修行菩提分悉礼一切佛</p><p>若有诸女人向无上菩提</p><p>我亦安慰是及无量如来</p><p>舍是女身已速成男子身</p><p>得见于弥勒是当供养之</p><p>一切所求索悉皆如其意</p><p>随学是智者生殷重坚欲</p><p>有于坚欲已持戒广多闻</p><p>斯为弥勒佛得受于记别</p><p>是故闻是利生起贤善信</p><p>坚信而趣向摄一切众生</p><p>谁有求是处而有不得者</p><p>有慧及精进菩提不难得</p><p>不作谄曲心修习行慈心</p><p><a href=\"/remen/changzhu.html\" class=\"keylink\" target=\"_blank\">常住</a>闲静处此名菩提行</p><p>舍弃如是处但说菩提处</p><p>此是大贪贼一切诸远离</p><p>若为于饮食及诸利养事</p><p>诈现执正法更互共演说</p><p>斯不净活命以痴用自活</p><p>为众恶所害恶道所侵逼</p><p>是一味法门但假比丘名</p><p>毁谤如此法及与解脱戒</p><p>若有持戒者我说禁戒法</p><p>像比丘当谤彼不至贤处</p><p>一切天世间悉皆弃舍离</p><p>一切智世尊亦倍离是人</p><p>若身无恶业口业亦无恶</p><p>意业悉清净速疾至涅槃</p><p>迦叶。如来灭后后末世时有诸比丘。于先佛所种善根者悉般涅槃。纯善众<a href=\"/remen/shengming.html\" class=\"keylink\" target=\"_blank\">生命</a>终去尽。有后五百岁时当有比丘。贪求无厌嗔恚别离。粗涩毒恶嗔面颦蹙。住于三法。何等三。专修医道。住于贩卖。亲近女人。住是三法当失四法。何等四。失于戒聚。失于善道。失得果证。失如实见法。是人有于此四法已复增炽四法。何等四法。嫉妒炽盛。嗔恚炽盛。贪他家炽盛。贪着利养贮聚炽盛。贪爱衣服造作箱箧。以此为业空无所有。无沙门法。闻是法已当堕四法。何等四。堕在谤法。不知时言。独为女人而演说法。渐毁犯戒。闻是等法已堕在灾祸。迦叶。犹如恶狗打触其鼻。迦叶。于意云何。是狗为当倍恶不。白言如是。当倍增恶。佛言迦叶。是等恶人如彼恶狗。如毗舍遮。若净意比丘。持是等法说是等法。真实少欲叹说少欲。是等闻已惊怪不信。沉没怯弱生于恼热。复增嗔恚当住何业。是时未至我今预说。彼闻此经当生诽谤。如被牟刺生大嗔怒。作如是言此非佛说。毁少欲者作如是言。当名是人为多欲者非是少欲。迦叶。我常种种叹少欲者。叹知足者善布萨者。易共住者行头陀者。阿练儿处者净活命者。汝等莫共是杂恶行者而共是同。何以故。此是在家法。莫以是法侵欺于人。是在家法汝等不应起大嗔忿。汝等莫大多集财物当舍财贿。汝等慎勿显现异相叹誉己德。汝等应当无所系恋勿多贮积。汝等勿畜驼马牛驴。汝等不应<a href=\"/remen/xiedai.html\" class=\"keylink\" target=\"_blank\">懈怠</a>懒惰。当勤精进断不善法修集善法。迦叶。我常种种因缘。赞叹阿练儿处。清净寂静离亲近家。后末世时违我此法。违我法已。欲造众患毁谤正法。迦叶。犹如有人热时服苏。服已患渴。语余人言。汝与我水。是人答言。善大丈夫汝勿求水以服苏故。汝莫因此而便致死。是人嗔忿毁骂此人。不顺他故饮已命终。如是迦叶。未来比丘著有见者。住于诸恶持。是比丘作如是言。此事应住此不应住。反生嗔恚毁谤骂詈。谤是等经如来教法。是故迦叶。如是等人反与如来而共诤竞。迦叶。汝且观是贤护比丘。如来制戒。诸比丘僧一坐而食。闻已嗔恚。于三月中不至我所。迦叶。尔时梵行清净完具。尚能如是。况灭度后贪着饮食。贪着衣钵卧具病药。为睡眠所覆嗔恚勇盛。闻是等经。尚不恭敬于佛如来。况余比丘如法行者。迦叶。若是等法已隐灭者。极为不善甚为不善。迦叶。若善男子。欲求善利信我是法。后末世时浊恶灾变。我法末时末世滓秽。嗔恚盛时善人难得。时若有闻信是等深经。当信是人作于相应非不相应。当言信受非不信受。迦叶。我今亦说。名为相应非不相应。非是不信。迦叶。犹如恶马与善调马而共同驾。若安静无声尚不调顺。况当吹贝推钟鸣鼓能堪忍之。无有是处。如是迦叶。破戒比丘。若能堪忍善丈夫法。无有是处。迦叶。犹如恶马以鞭一策是马惊畏。如是迦叶。若闻一说无我空法。着我想者惊畏怖恐而起诤讼。况复广说。迦叶应当发起大精进根发大庄严。降伏百千万亿诸魔。令其毕竟不起诤讼。云何起精进根。无欲是精进根。头陀功德是精进根。无贪是精进根。无痴无嗔是精进根。无嫉是精进根。离欲是精进根。独无伴侣是精进根。离于睡眠是精进根。于一切时不起一切诸恶之心是精进根。于一切时不起欲心是精进根。不起疑心起大精进离一切疑。离一切疑大庄严已。发菩提心无所依倚。况复当起于我想也。是终不应起于我想众生之想命想人想男想女想。不起地大水大火大风大之想。不起欲界想色无<a href=\"/remen/sejie.html\" class=\"keylink\" target=\"_blank\">色界</a>想。不起戒想犯戒之想。不起空想。悉不应起一切诸想。至涅槃想亦不应起。云何名为不起诸想。如是诸想是中颇得。迦叶。若贪欲不实。知灭欲者亦复不实。迦叶。欲无定处但虚妄说。是故如来如实而说。此欲非我如是之法。是寂灭法。云何寂灭法。若执无著。是则着想如须弥山。若人着想。当知是人败失圣法。彼不能起于沙门法。不住沙门法。是则名为痴人痴者。永不能起沙门法。何以故。是着想者。<a href=\"/remen/wuliangjie.html\" class=\"keylink\" target=\"_blank\">无量劫</a>中为无间狱之所摄故。迦叶。如观拘迦离比丘。提婆达多比丘。碎财比丘。黑丘舍比丘。海与比丘。迦叶。马师比丘。满宿比丘。善星比丘。是我给侍面闻我说。见我经行见我端坐。见我神通经行虚空。见我降伏百千外道。如是等人尚于我所不生好心。以足下虫与我相违自致恶道。若有实说如来功德。应栴檀末如须弥山。以散其上作大宝盖。如三千界。于是人上虚空中侍。何以故。迦叶能有<a href=\"/remen/xinxing1.html\" class=\"keylink\" target=\"_blank\">信心</a>称佛名号。实信者少。况有信已从佛出家。远离欲秽修无著禅。甚为希有。迦叶。若众生能持于我所说禁戒。信解如是甘露之法。倍为希有。迦叶。犹如大众聚集祠处作一革箱。形容极妙彩画众色。盛以粪秽。若复有人。以上衣裹持行示人。中有见知其不实者。背而舍之。如是迦叶。若有比丘。见于如来功德法祠。中有比丘有于我想。迦叶。若有我想则起于欲。若有他相则起于欲。迦叶。无我想者。闻是等经不生嗔恚。何以故。毁呰他者此为不善。以是事故。闻此法已得于好心。若有染着于我相者是为邪见。若邪见者闻于是等真实教诲。则生嗔恚。何以故。迦叶。有我相者则起嗔恚。迦叶。若比丘比丘尼优婆塞优婆夷。闻是等法若起嗔恚诽谤之者。是人但有沙门形名。我非彼师彼非我弟子。何以故。其妄语者非我弟子。我亦非是妄语者师。何以故。迦叶。如来世尊是实语者。如来说言一切法空。迦叶。如来世尊坏一切我。是故是人与如来诤。若有与佛如来诤者。说名为魔。如来不听魔党出家受<a href=\"/remen/juzujie.html\" class=\"keylink\" target=\"_blank\">具足戒</a>。迦叶。若说小马从龙象生。迦叶于意云何。是人语者为可信不。迦叶白言。不也世尊。迦叶。是语相应不。不也世尊。迦叶。若有众生着我想众生想命想人想。乃至涅槃想。称我为师倍不相应。迦叶。若有人来作如是言。金翅鸟王从乌而生。迦叶汝意云何。如是之言为可信不。不也世尊。迦叶如是言语为是相应为不相应。迦叶白言。是不相应。迦叶。若有着我乃至有着于涅槃者。名我为师倍不相应。迦叶。若使有人作如是言。有荧火虫负须弥去。迦叶。汝意云何。如是之语为可信不。不也世尊。迦叶。是相应不。不也世尊。迦叶。诸恶人等。着于我见众生见。至涅槃见。名我为师倍不相应。迦叶。犹如大王有给使人。更有余人人不识者。假依此使虚传王令至大富家。王作是令王语某甲作如是事。时诸大臣及诸富人。见是异人乘自在处。答是人言。我当作是。时诸富人往至王所为活命故。如是迦叶。如来福力具足自在。如王安乐无有怨敌。王居大地饮食具足。如来僧众亦复如是无有怨敌。住佛国界法食丰足。有一异人无有请者来入众中。自说我见至涅槃见。作如是言如来说是如来说是。此应作此不应作。诸如来所有信心者不违<a href=\"/\" class=\"keylink\" target=\"_blank\">佛教</a>。闻是说已。自割衣食及妻子。分上妙好者而给与之。信恭敬与信敬而与至未识时。如是之人如彼异人。是食供已乐喜众闹。论说王事贼事。论说饮食论说淫女。论说医事作如是言。月蚀日蚀诸王来去论说王家。复作是言。是处得食是处不得。作如是等种种论说。以是尽日夜还住处。二宿三宿乃至六宿。随所宿处论说诸事。种种嫉慢种种戏笑。言语杂合唌唾流出乱想睡眠。随所想处卧则梦见。梦见自身往至彼处承迎恭敬。既睡寤已互相说梦。大德。我夜梦汝往于是处得如是物。彼作是言。此梦吉祥宜应速往。是便往诣城邑人间。眼目视瞻摇动眉目。心多所期逼恼生热。心不专一威仪轻躁。诸根不谛心乱调动。至他家已毁犯禁戒。与一女人共独说法。因缘戏笑渐现欲相。以其利养。得利养已爱乐贪染。耽重或着常居止住。若违本意啼泣而去。趣于二处浓厚之处及赞叹处。若不浓厚骂是施主。复相聚集互相问言。谁施于众众何所得。为得几许汝食几许。迦叶。有如是等不相应行乃至于死。迦叶。是等复有不相应行。谓谤正法。迦叶当知。应当于是恶比丘所生于悲心。何以故。是等当获大苦报故。尔时世尊。欲重宣此义而说颂曰</p><p>凡夫王给使为欲活命故</p><p>游历于诸家王作如是令</p><p>彼闻敕令已莫嗔谪罚我</p><p>愚凡以此势常用自活命</p><p>何况佛最胜于百千亿劫</p><p><a href=\"/remen/bushi.html\" class=\"keylink\" target=\"_blank\">布施</a>于手足多造众苦行</p><p>此非我法王令住是谪罚</p><p>亦无有问者为当作不作</p><p>在家施比丘上妙美饮食</p><p>衣服中妙者一切恭敬与</p><p>自己不服食又不与子息</p><p>聚集上妙色以施持戒者</p><p>不相应行者食已速舍去</p><p>共集于一处相问乐食不</p><p>说王及贼事又说关逻事</p><p>亦说饮食事云何佛聚集</p><p>或说日月蚀问王去来事</p><p>彼当得于胜亦说当尽灭</p><p>是不相应语数数恒演说</p><p>此是羊应缺(诸藏皆少一句)</p><p>速往于彼家是多富有处</p><p>是家极悭吝不得上美食</p><p>生如是觉想百种思虑已</p><p>恶行不知者犹驴负重担</p><p>于是夜梦中见本所忆事</p><p>寤已相向说种种而解释</p><p>无忧大喜笑汝当得安乐</p><p>速往成此事勿迟后致悔</p><p>往诣村城邑如是不正行</p><p>邪视动眉目犹若如猕猴</p><p>是入城邑已为女人说法</p><p>弃舍于<a href=\"/fojing/\" class=\"keylink\" target=\"_blank\">佛经</a>及与解脱戒</p><p>既至是处已云何设粗恶</p><p>毁骂是施主及所知识者</p><p>复共相聚集更互共相问</p><p>汝得何等食所得食妙不</p><p>比说如是事经于百千岁</p><p>如是所思觉以是为自活</p><p>是起于诤讼聚酒及香花</p><p>当以此为药则便少病痛</p><p>佛当奈是何纵令有百佛</p><p>是舍所修行习近在家法</p><p>我见及常见起见已爱着</p><p>彼当修是行以致至恶道</p><p>斯当受皆苦诸谤正法者</p><p>凡夫少觉知修集在家行</p><p>诸是释师子实行诸声闻</p><p>不以活命故而毁犯禁戒</p><p>智者不贪食起于动摇想</p><p>于食修不净定坐报施恩</p><p>断诸欲漏结修集于诸想</p><p>彼修行方便从佛法出家</p><p>知于无诤法诸所说空法</p><p>数数而修集中不得贤实</p><p>勇健智慧人知于空道者</p><p>魔及众怖畏是报信施恩</p><p>此终无有爱亦不毁败空</p><p>是勇健<a href=\"/remen/fozi.html\" class=\"keylink\" target=\"_blank\">佛子</a>二足中<a href=\"/remen/futian.html\" class=\"keylink\" target=\"_blank\">福田</a></p><p>正法不久住多有恶人故</p><p>柔软比丘少不放逸利者</p><p>智者作是虑不久速至死</p><p>我夜当云何昼亦如是尽</p><p>世更无救护唯除二足尊</p><p>诸学及无学皆悉当灭度</p><p>此不知如是随宜所说法</p><p>欺不恭敬佛及无上正法</p><p>正法欲毁灭应当勤精进</p><p>未久当得闻乃至于少许</p><p>大方广三戒经卷中</p><p>大方广三戒经 卷下</p><p>北凉天竺三藏昙无谶译</p><p>尔时大德迦叶白佛言。奇哉世尊闻是等经。乃能不生爱惜之心。佛告迦叶。众生成就四法。闻是等经不生爱惜心。何等四。多诸放逸。不信业报。不信大地狱。不信我当死。迦叶。是名四法不生爱惜心。迦叶。众生复有四法。不生爱惜心。自怙强壮。自怙有力。染着五欲耽荒嗜酒。不起<a href=\"/remen/shanxin.html\" class=\"keylink\" target=\"_blank\">善心</a>。是名四法不生爱惜心。迦叶。比丘成就四法。谤佛菩提。何等四。本造众恶毁乱正法现造恶业谤比丘尼。彼有和上阿阇梨多人所敬然谤菩提。是亦随学谤于菩提。少于闻见以嫉妒故谤佛菩提。迦叶。是名四法谤佛菩提。迦叶。又有一法沙门婆罗门之所应作。何等一法。于一切法心无所住。是为一法沙门婆罗门之所应作。迦叶。犹如有人堕高山顶。其心迷闷无所觉知。不识地处不识树处悉作空想。出入气息断绝不续。如是迦叶。彼执一切法。执着眼想。执着眼相。作非沙门法非婆罗门法。如是执着耳鼻舌身意想。执着耳鼻舌身意相。作非沙门法非婆罗门法。执着色受想行识想。执着色受想行识相。作非沙门法非婆罗门法。执着净持戒。执着持戒相。求于菩提。执着多闻。执着多闻相。求于菩提。执着惭愧。执着去来。作非沙门法非婆罗门法。若有执着则为所害。云何为害。为贪所害。嗔痴所害。执着眼想是执着眼相。为眼所害。爱不受色。如是执着耳鼻舌身意。以执着故为意所害。谓可意法不可意法。若为所害则为所欺。所谓地狱饿鬼畜生。及与人天诸所害者。皆由着故为其所害。是中云何名为想着。谓想着我想。着我所想。着地大水火风大想。着骨想坏想青想虫想血涂想脆想解脱想。而是解脱当有何想而犹执着。谓执于此当得解脱。执着过去无量生处。执着我当忆念是处。执着未来。及着现在起如是想。我是过去我是现在。随在在处皆起想着。乃至涅槃亦起想着。作是念言我当得涅槃。起是想着。迦叶。略说乃至随所意想皆名为着。乃至空想皆名想着。如是皆悉非沙门法。非婆罗门法。非沙门行。非婆罗门行沙门婆罗门法。如来所说。迦叶。犹如虚空及与大地。不作是念我是虚空我是大地。如是迦叶。沙门婆罗门不作是念。我是沙门我是婆罗门所作之法。以何缘故。名沙门我是婆罗门。迦叶。若无意念。是名沙门婆罗门所作之法。以何缘故。名沙门婆罗门所作之法。沙门婆罗门不作是念。我当作是我不作是。沙门婆罗门。终不作于如是之念。迦叶。犹如有人于夜闇中。以其两手扪摸虚空摇动口鼻。作如是言。我弄世间我弄世间。迦叶于意云何。为弄于谁。迦叶白佛言。世尊。是人自弄。何以故。是黑闇中无人见故。无可弄故。佛言。如是迦叶。若有比丘至阿练儿处。或至树下若至露处空处。作是想念眼是无常。耳鼻舌身意悉是无常。作是思惟。思惟色是无常。声香味触法悉是无常。作是想念。我趣涅槃则为自诳非沙门行。何以故。先着于眼后修无常。后行无常。作是恶执。先执着耳鼻舌身意。后修无常。后行无常。而是三处俱不可得。执着三处随所想着。当于何处而得一心。迦叶。诸佛菩提极为甚深。难得难到<a href=\"/remen/shengsi.html\" class=\"keylink\" target=\"_blank\">生死</a>难过。迦叶。云何名一心。推求法时不见一法不得眼实。不得耳鼻舌身意实。虽言一切诸法不实。亦复不得。何以故。本性如是本性若尔终不生心。言一切法不实叵得不得是心。若过去世未来现在无念无行是名无行。云何名无行无新无故故名无行。是中无过去心解脱。无未来心解脱。无现在心解脱。若不得心是名一心。是名说一心。迦叶。未来当有自名比丘比丘尼优婆塞优婆夷。是等当作破坏言说。彼有阴想。如来所说<a href=\"/remen/wuyin.html\" class=\"keylink\" target=\"_blank\">五阴</a>如梦。是等尔时说阴是实。此梦是有有梦言说。梦若无者。我等何由于是生想。有此说故我等于中而生梦想。定有此阴是故说言阴犹如梦。若无有阴则不应说阴犹如梦。是诸痴人复于此梦而生实想。闻是等经而生诽谤。有比丘尼往施主家唱如是言。某是罗汉某是罗汉。是比丘等依止浅智。比丘尼住妨废善事造不善业。是中优婆塞优婆夷。闻于少戒乃至少偈闻已便去。迦叶。当尔之时。诸比丘等有二十腊至三十腊。住阿练儿处。有优婆塞初信一日所解佛经等无差别。迦叶。当尔时世互唱空名。此空此净此空此净。时有比丘。闻是法已共相聚集。闻已不畏作如是言。此经不与出家相应。非在家相应。共舍弃之。非导师说。何以故。此非我同又不汝同。若有闻说甚深大法。在家出家悉当诽谤。何以故。迦叶。今者梵行极为纯净信者尚少。况复尔时。如是智者渐已灭度。好者转少好者转少。迦叶。当于是时。千比丘中求一比丘正入正解犹尚难得。设有一人轻笑不学。乃至三千比丘众。欲索一人正入正解亦当难得。迦叶。当尔之时。在家出家互相诽谤。迦叶。未来若有诸比丘等勤行精进。为断一切诸不善法。成就善法。初夜后夜离于睡眠。是诸恶人当夺其命。轻贱呵毁舍而弃之。迦叶。当尔之时。佛法毁坏比丘毁坏。是中智者信甚深者无染著者。应好恭敬应好爱念。共相聚集住空闲处。尔时世尊而说偈言</p><p>我此所说法为明第一义</p><p>说阴无坚实观之犹如梦</p><p>尔时诸比丘更互共斗诤</p><p>彼此无有异是得于有相</p><p>比丘作是说彼报言如是</p><p>如此之法眼当无有差别</p><p>比丘语在家汝甚为希有</p><p>能解此菩提汝逮得初果</p><p>彼自谓见法来亲是比丘</p><p>持最上供养数数而奉施</p><p>如此比丘说真实无有异</p><p>与我所知同见法而语我</p><p>施主及比丘不住于正法</p><p>破坏佛菩提是出时未久</p><p>勿亲彼近我我是说道者</p><p>汝当速疾得如我之速得</p><p>此是第一句更互说寂静</p><p>和合为一侣毁坏于我法</p><p>犹如大恶贼杀害诸聚落</p><p>令聚落空荒及与诸城邑</p><p>比丘当如是无智闇钝者</p><p>无慧毁禁戒依着我命人</p><p>我所说应离而反依于眼</p><p>自说是罗汉实是增上慢</p><p>自和合聚集我是最上僧</p><p>有名无有智一人尚难得</p><p>若复有比丘有恶往如实</p><p>尚说其恶名云非佛声闻</p><p>毁谤于菩提法王之所有</p><p>诸天极忧苦数数而啼泣</p><p>闷绝坠于地有信诸天等</p><p>云此释师子胜法今毁坏</p><p>奇哉佛世尊奇哉离染法</p><p>奇哉福田僧佛之所爱子</p><p>我更不复闻法王之所说</p><p>当有大痴闇能仁法毁坏</p><p>发起大音声地天及中间</p><p>唱令告诸天法炬今欲灭</p><p>莫后诸天龙而致大悔恨</p><p>仁自闻佛法今当更不闻</p><p>是佛无数劫若自及与他</p><p>堪忍是众生何时当成佛</p><p>是佛世导师为一切众生</p><p>所演说正法今当灭永尽</p><p>今法坏乱起极造大暴恶</p><p>魔使极恶魔少欲者劣弱</p><p>诈伪无智慧幻伪小凡夫</p><p>炽盛生嗔恚谤毁善逝法</p><p>闻地天声已上天生惊怪</p><p>四大天王等闻已生愁闷</p><p>夜叉众来集聚在旷野城</p><p>悉皆同愁泪发大呼哭声</p><p>大音甚悲切诸天悉来集</p><p>更互共相语心中所念者</p><p>诸庄严城邑众宝之所成</p><p>一切无光色犹若如土聚</p><p>是城无威德无须臾可乐</p><p>是城无威德如本可爱乐</p><p>我本所生处诸天众来至</p><p>见已闷躄地当作如是报</p><p>诸天下至地往至可畏处</p><p>如此真实法今者悉毁坏</p><p>下至阎浮提见大毁坏事</p><p>佛子见逼恼逃窜至异处</p><p>胜成七日中无诸威德色</p><p>是诸天七日数数而啼泣</p><p>咄哉勇健佛我等面睹见</p><p>今者永不见佛法复灭尽</p><p>舍卫所住处来至恭敬已</p><p>于是住处地数数而啼泣</p><p>此是佛所坐人尊所坐处</p><p>演说<a href=\"/remen/sishengdi.html\" class=\"keylink\" target=\"_blank\">四圣谛</a>我等面自闻</p><p>世间还黑闇互不相恭敬</p><p>作恶已当往堕于恶道中</p><p>多有诸天宫皆悉当复空</p><p>众生无救护阎浮提如是</p><p>此是经行处空荒悉毁坏</p><p>世间不可乐法王灭度后</p><p>帝释自在主三十三天中</p><p>忧愁受苦恼发起大音声</p><p>诸三十三天举手而号哭</p><p>如所闻诸国在中而驰走</p><p>当有诸天等数数论说佛</p><p>导师舍离我能多说法者</p><p>诸天更不食无诸歌笑声</p><p>帝释天六月心中甚忧恼</p><p>阿修罗等闻佛法无光明</p><p>我等今当往至三十三天</p><p>阎浮提诸王当坏佛塔寺</p><p>天阿修罗集尔时当有是</p><p>有诸比丘等当堕在恶道</p><p>有诸比丘尼亦堕于恶道</p><p>在家毁戒者住家优婆塞</p><p>发大恶声已当趣于恶道</p><p>有诸恶女人是亦至恶处</p><p>世界悉动摇尔时有是事</p><p>有逃至聚落有走至山林</p><p>众生悉驰骋少有存活者</p><p>多有诸贼盗及与诸饥馑</p><p>种五谷不获蟥虫作灾患</p><p>时谷米勇贵人有命终者</p><p>死后堕饿鬼于是受众苦</p><p>诸有塔寺处四方招提僧</p><p>尔时诸比丘当共分取之</p><p>如是等众苦于我灭度后</p><p>宜当速疾作莫观见是时</p><p>诸凡夫无智诸凡夫无慧</p><p>造凡夫行已速疾堕恶道</p><p>应当勤读诵从慧者来处</p><p>以慧教众生速至于善道</p><p>以慧光照明应当学如我</p><p>舍一切烦恼速疾至涅槃</p><p>正法不久住应坚勤精进</p><p>我如是戒敕应当正修行</p><p>于我灭后持六十小劫中</p><p>有闻佛名号谁当有爱者</p><p>互共来集会为饥所逼切</p><p>食母食子肉互展转为是</p><p>诸有生小儿不令至余家</p><p>儿自在于室犹生大恐畏</p><p>有见闻此者生死苦如是</p><p>谁生于贪欲欲想是女人</p><p>生无知慧根欲本是女人</p><p>生起众苦根是故应舍苦</p><p>若有痴众生亲近欲女人</p><p>若有智慧人速至于涅槃</p><p>不正造业苦<a href=\"/remen/guobao.html\" class=\"keylink\" target=\"_blank\">果报</a>来应现</p><p>此果是有漏是故堕恶道</p><p>若诸无漏法空为无所有</p><p>不坚寂静者速应修行道</p><p>迦叶。是名比丘成就初法。若有欲乐无漏法心。应不住于一切诸法说一切法。复次迦叶。菩萨应当坚作坚住。云何坚作云何坚住。应坚其心应坚精进。是中云何。名曰坚心名曰坚进。迦叶。坚心者。菩萨应生如是之心。供养恒河沙等诸佛。然后乃发于一念心。如是恒河沙等劫中无一佛出。如是复起恒沙等心。得一人身。得于是恒沙等身。闻一句法。增长此慧至无上道。是菩萨生如是之心。是菩萨念。我今应当修行如是难行苦行。精进勤修于佛智慧。我今应当如是推求。迦叶。菩萨应当如是坚心。迦叶。我引是喻。诸有智者以喻解耳。迦叶。若如是苦行得于菩提。恒河沙劫不应懈怠。勤学不懈勤学不息。恒沙等劫学于菩提。菩萨念。我今应生坚势坚欲。我终不舍无上正道。迦叶。菩萨如是应坚其心。迦叶。若有菩萨。如是坚心为取何等。谓不取处不取非处。云何不取处不取非处。若处非处悉无所有。不障碍于阿耨多罗三藐三菩提。速疾得成。迦叶。若使三千大千世界。满中七宝持用布施。若于如来今所演说如是等经。趣向菩提正眼之处。推求索之依附依住。是人福聚倍多胜彼。迦叶。菩萨应当如是坚心。亦复不得于是坚心。然不休息。云何初业多殖初业。云何多殖。不谓一心能知多业。何以故。是法不可以言说故。恒于是中多种初业。所谓坚心。尔时世尊而说颂曰</p><p>非心作心相常有大怖畏</p><p>我当成不成是事当云何</p><p>是常起疑觉住在于一切</p><p>修造作方便云何得菩提</p><p>彼是懈怠想非是菩提想</p><p>斯有一切疑若佛及声闻</p><p>悕望而不及善贤诸佛法</p><p>不以音声故能获值安乐</p><p>斯有信欲乐能集极胜妙</p><p>非但小思惟能获得胜道</p><p>于一切法中当住于一法</p><p>觉智增益已修行为得道</p><p>迦叶。说是法时。若有菩萨成就此行不值于佛。而自说言。我当作佛如来应供正遍觉。迦叶。在家菩萨应如是作。云何修行能得菩提。迦叶。在家菩萨有三种业求于菩提。何等三。生极欲心。于一切智不着本作。应持<a href=\"/remen/wujie.html\" class=\"keylink\" target=\"_blank\">五戒</a>。具是三分趣于六法。何等六。得于圣法。诸根完具。不盲聋哑。不粗恶色。速得信心不畏深法。闻已速解疾得不退。应当具足如是六法。五障法应当善知。何等五。知于两舌。终不妄语。菩萨之人应见。是悭是菩萨障应当不悭。若着于欲是菩萨障终不作欲。如是五法能作障碍。又复应当作于三法。何等三常恒有于欲出家心。于净持戒沙门婆罗门所。殷重恭敬从受教诲。诸有着相演说法者应常远离。何以故。是菩萨所不应学故。菩萨不应担不实草。何以故。是非菩提故。若担不实是学障碍。不学集法。复次迦叶。菩萨当学于三法。何等三。心常专念趣向作佛。应当精勤修习读诵。常于众生修行慈心。应当修集如是三法。又复应当亲近三法。何等三。离搏捶打。不说他人云是卑贱。怖畏众生而为作救。应当亲近如是三法。而说偈言</p><p>不亲近下人见不正直者</p><p>见已当远离犹远恶毒蛇</p><p>不应学于彼亦不礼敬是</p><p>应当极远离犹如见恶狗</p><p styl></p><div class=\"page marginTB15\"></div><!-- 组件提取 by johon --> <style>.fx{overflow:hidden}.fx .bdsharebuttonbox a{float:left}</style><div class=\"fx\" data-zshare><div class=\"bdsharebuttonbox bdshare-button-style0-16\"><a href=\"#\" class=\"bds_more\" data-cmd=\"more\">分享到:</a><a href=\"#\" class=\"bds_weixin\" data-cmd=\"weixin\" title=\"分享到微信\"></a><a href=\"#\" class=\"bds_tqf\" data-cmd=\"tqf\" title=\"分享到腾讯朋友\"></a><a href=\"#\" class=\"bds_tsina\" data-cmd=\"tsina\" title=\"分享到新浪微博\"></a><a href=\"#\" class=\"bds_sqq\" data-cmd=\"sqq\" title=\"分享到QQ好友\"></a><a href=\"#\" class=\"bds_qzone\" data-cmd=\"qzone\" title=\"分享到QQ空间\"></a></div><script src=\"https://www.hrfjw.com/statics/m_liaotuo/js/zshare.min.js\"></script></div> <div class=\"hengfu marginB20\"><style>#PCMSAD_19732{padding:5px;border-bottom:1px solid #e2e2e2;}#PCMSAD_19732 ul{overflow:hidden;zoom:1;}#PCMSAD_19732 ul li{float:left;width:25%;text-align:center;}#PCMSAD_19732 ul li a{padding:0 5px;display:block;}#PCMSAD_19732 ul li p{height:28px;line-height:28px;overflow:hidden;}#PCMSAD_19732 ul li p a{font-size:0.8em;color:#95918e;}</style><script language=\"javascript\" src=\"https://www.hrfjw.com/caches/hengfu/19732.js\"></script></div><div class=\"arc_pn\"><ul>      <li>上一篇：<a href=\"https://m.hrfjw.com/dazangjing/bjbnrb/2091.html\">佛说大乘十法经 第314部</a></li>      <li>下一篇：<a href=\"https://m.hrfjw.com/dazangjing/bjbnrb/dbjj.html\">大宝积经 第310部</a></li>    </ul></div><div class=\"hengfu marginB20\"></div><style>.box11 ul li.box11_hover {background: #a44702;color: #f2e8d9;}</style><div class=\"box11 marginB20\">    <b>相关阅读</b>    <ul><li class=\"box11_hover\"><a href=\"https://m.hrfjw.com/dazangjing/bjbnrb/2093.html\" title=\"大方广三戒经 第311部\">大方广三戒经 第311部</a></li><li><a href=\"https://m.hrfjw.com/dazangjing/bjbnrb/2091.html\" title=\"佛说大乘十法经 第314部\">佛说大乘十法经 第314部</a></li><li><a href=\"https://m.hrfjw.com/dazangjing/bjbnrb/2090.html\" title=\"佛说普门品经 第315部A\">佛说普门品经 第315部A</a></li><li><a href=\"https://m.hrfjw.com/dazangjing/bjbnrb/2089.html\" title=\"佛说普门品经 第315部B\">佛说普门品经 第315部B</a></li>    </ul></div><div class=\"box11 marginB20\">    <b>相关推荐</b>    <a href=\"https://m.hrfjw.com/dazangjing/bjbnrb/1700.html\"><img src=\"https://www.hrfjw.com/statics/images/nopic.gif\" width=\"75\" height=\"75\" alt=\"佛灭度后棺敛葬送经 第392部\" title=\"佛灭度后棺敛葬送经 第392部\"></a>    <span><a href=\"https://m.hrfjw.com/dazangjing/bjbnrb/1700.html\">佛灭度后棺敛葬送经 第392部</a></span>    <p>佛灭度后棺敛葬送经 (一名比丘师经) 失译人名今附西晋录 闻如是。一时众祐。游于华氏国。阿难以人定时。白众祐言。众祐灭讫之后。棺敛尊身其礼云何。众祐曰。且自忧身无忧佛也。吾灭度后。当有梵志理家尽礼葬送。阿难言。其礼云何。众祐曰。如飞行皇帝送丧之仪。重曰。愿闻仪则。众祐曰。圣帝崩时以劫波育[叠*毛]千张缠身。香泽灌上令泽下彻。以香[廿/积]身。上下四面使其齐同。放火阇维捡骨香汁洗盛以金瓮。石为[番*瓦][古*瓦]。纵广三尺厚一尺。四边上下各安一枚。金瓮置中。跱刹悬</p>    <ul>    <li><a href=\"https://m.hrfjw.com/dazangjing/bjbnrb/2089.html\">佛说普门品经 第315部B</a></li>    <li><a href=\"https://m.hrfjw.com/dazangjing/bjbnrb/2090.html\">佛说普门品经 第315部A</a></li>    <li><a href=\"https://m.hrfjw.com/dazangjing/bjbnrb/1701.html\">大方等无想经 第六卷</a></li>    <li><a href=\"https://m.hrfjw.com/dazangjing/bjbnrb/1702.html\">大方等无想经 第五卷</a></li>    <li><a href=\"https://m.hrfjw.com/dazangjing/bjbnrb/1703.html\">大方等无想经 第四卷</a></li>    <li><a href=\"https://m.hrfjw.com/dazangjing/bjbnrb/1704.html\">大方等无想经 第三卷</a></li>    <li><a href=\"https://m.hrfjw.com/dazangjing/bjbnrb/1705.html\">大方等无想经 第二卷</a></li>    <li><a href=\"https://m.hrfjw.com/dazangjing/bjbnrb/1706.html\">大方等无想经 第一卷</a></li>    <li><a href=\"https://m.hrfjw.com/dazangjing/bjbnrb/1707.html\">菩萨处胎经 第七卷</a></li>    </ul></div><div class=\"hengfu marginB20\"></div><div class=\"box07\"><b>热门推荐</b><span><a href=\"https://m.hrfjw.com/dazangjing/bjbnrb/dbjj.html\">大宝积经 第310部</a></span>    <p><a href=\"https://m.hrfjw.com/dazangjing/bjbnrb/2027.html\">[大宝积经 第一卷]</a><a href=\"https://m.hrfjw.com/dazangjing/bjbnrb/fsrlbsymmdcj.html\">[佛说如来不思议秘密大乘经 第312部]</a><a href=\"https://m.hrfjw.com/dazangjing/bjbnrb/1926.html\">[佛说如来不思议秘密大乘经 第一卷]</a><a href=\"https://m.hrfjw.com/dazangjing/bjbnrb/2026.html\">[大宝积经 第二卷]</a></p>    <span><a href=\"https://m.hrfjw.com/dazangjing/bjbnrb/2093.html\">大方广三戒经 第311部</a></span>    <p><a href=\"https://m.hrfjw.com/dazangjing/bjbnrb/1751.html\">[佛说三十五佛名礼忏文 第326部]</a><a href=\"https://m.hrfjw.com/dazangjing/bjbnrb/2090.html\">[佛说普门品经 第315部A]</a><a href=\"https://m.hrfjw.com/dazangjing/bjbnrb/2088.html\">[佛说胞胎经 第317部]</a><a href=\"https://m.hrfjw.com/dazangjing/bjbnrb/7999.html\">[大般涅槃经 第374部]</a></p></div><div class=\"hengfu marginB20\"></div><div class=\"box05 marginB20\">    <div class=\"tabs\">    <a href=\"https://m.hrfjw.com/fojing/\" class=\"active\">佛经</a>        <a href=\"https://m.hrfjw.com/fozhou/\">佛咒</a>        <a href=\"https://m.hrfjw.com/fjrw/\">人物</a>    </div>    <div class=\"swiper-container\" id=\"swiper02\">        <div class=\"swiper-wrapper\">            <div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fojing/xinjing/\"><img src=\"https://img.hrfjw.com/img/images/fojing/xj02.jpg\" width=\"70\" height=\"70\" alt=\"心经\" title=\"心经\"></a>                                <p><a href=\"https://m.hrfjw.com/fojing/xinjing/\">心经</a></p>                            </li>                            <li>                                <a href=\"https://m.hrfjw.com/fojing/jingangjing/\"><img src=\"https://www.hrfjw.com/uploadfile/small/2014/0828/20140828093555303.jpg\" width=\"70\" height=\"70\" alt=\"金刚经\" title=\"金刚经\"></a>                                <p><a href=\"https://m.hrfjw.com/fojing/jingangjing/\">金刚经</a></p>                            </li>                            <li>                                <a href=\"https://m.hrfjw.com/fojing/dizangjing/\"><img src=\"https://www.hrfjw.com/uploadfile/small/2014/0828/20140828093607864.jpg\" width=\"70\" height=\"70\" alt=\"地藏经\" title=\"地藏经\"></a>                                <p><a href=\"https://m.hrfjw.com/fojing/dizangjing/\">地藏经</a></p>                            </li>                            <li>                                <a href=\"https://m.hrfjw.com/fojing/lengyanjing/\"><img src=\"https://www.hrfjw.com/uploadfile/small/2014/0828/20140828093620822.jpg\" width=\"70\" height=\"70\" alt=\"楞严经\" title=\"楞严经\"></a>                                <p><a href=\"https://m.hrfjw.com/fojing/lengyanjing/\">楞严经</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fojing/xinjing/yuanwen.html\">般若波罗蜜多心经全文</a></li><li><a href=\"https://m.hrfjw.com/fojing/lengyanjing/baihuawen.html\">楞严经白话文</a></li><li><a href=\"https://m.hrfjw.com/fojing/miaofalianhuajing/yuanwen.html\">妙法莲华经全文</a></li><li><a href=\"https://m.hrfjw.com/fojing/jingangjing/39210.html\">《金刚经》全文-金刚经原文、译文及释意</a></li><li><a href=\"https://m.hrfjw.com/fojing/puxianxingyuanpin/yuanwen.html\">普贤行愿品原文</a></li><li><a href=\"https://m.hrfjw.com/fojing/wuliangshoujing/yuanwen.html\">无量寿经原文</a></li><li><a href=\"https://m.hrfjw.com/fojing/xinjing/81809.html\">《心经》诵读、读诵的步骤</a></li><li><a href=\"https://m.hrfjw.com/fojing/yaoshijing/yuanwen.html\">药师经原文</a></li></ul></div><div class=\"cat_more\"><a href=\"https://m.hrfjw.com/fojing/\">进入佛经频道&gt;&gt;</a></div>                </div>            </div>            <div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fozhou/lengyanzhou/\"><img src=\"https://www.hrfjw.com/uploadfile/small/2014/0828/20140828094934946.jpg\" width=\"70\" height=\"70\" alt=\"楞严咒\" title=\"楞严咒\"></a>                                <p><a href=\"https://m.hrfjw.com/fozhou/lengyanzhou/\">楞严咒</a></p>                            </li>                            <li>                                <a href=\"https://m.hrfjw.com/fozhou/dabeizhou/\"><img src=\"https://www.hrfjw.com/uploadfile/small/2014/0828/20140828094940451.jpg\" width=\"70\" height=\"70\" alt=\"大悲咒\" title=\"大悲咒\"></a>                                <p><a href=\"https://m.hrfjw.com/fozhou/dabeizhou/\">大悲咒</a></p>                            </li>                            <li>                                <a href=\"https://m.hrfjw.com/fozhou/zhuntizhou/\"><img src=\"https://www.hrfjw.com/uploadfile/small/2014/0828/20140828094948202.jpg\" width=\"70\" height=\"70\" alt=\"准提咒\" title=\"准提咒\"></a>                                <p><a href=\"https://m.hrfjw.com/fozhou/zhuntizhou/\">准提咒</a></p>                            </li>                            <li>                                <a href=\"https://m.hrfjw.com/fozhou/wangshengzhou/\"><img src=\"https://www.hrfjw.com/uploadfile/small/2014/0828/20140828094957423.jpg\" width=\"70\" height=\"70\" alt=\"往生咒\" title=\"往生咒\"></a>                                <p><a href=\"https://m.hrfjw.com/fozhou/wangshengzhou/\">往生咒</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fozhou/dabeizhou/quanwen.html\">大悲咒全文</a></li><li><a href=\"https://m.hrfjw.com/fozhou/lengyanzhou/quanwen.html\">楞严咒全文</a></li><li><a href=\"https://m.hrfjw.com/fozhou/dabeizhou/zhuyin.html\">大悲咒注音</a></li><li><a href=\"https://m.hrfjw.com/fozhou/shixiaozhou/quanwen.html\">《十小咒》原文全文</a></li><li><a href=\"https://m.hrfjw.com/fozhou/wangshengzhou/zhuyin.html\">往生咒注音</a></li><li><a href=\"https://m.hrfjw.com/fozhou/dabeizhou/huixiang.html\">大悲咒回向文如何念？大悲咒回向文大全</a></li><li><a href=\"https://m.hrfjw.com/fozhou/dabeizhou/dbzssmys.html\">大悲咒是什么意思？为何叫大悲咒？</a></li><li><a href=\"https://m.hrfjw.com/fozhou/lengyanzhou/haochu.html\">楞严咒有什么功效？读诵楞严咒的好处</a></li></ul></div><div class=\"cat_more\"><a href=\"https://m.hrfjw.com/fozhou/\">进入佛咒频道&gt;&gt;</a></div>                </div>            </div><div class=\"swiper-slide\">                <div class=\"content-slide\">                    <div class=\"box03 marginT5\">                        <ul>                            <li>                                <a href=\"https://m.hrfjw.com/fjrw/hcrw/\"><img src=\"https://www.hrfjw.com/uploadfile/small/2014/1202/20141202041254416.jpg\" width=\"70\" height=\"70\" alt=\"汉传佛教人物\" title=\"汉传佛教人物\"></a>                                <p><a href=\"https://m.hrfjw.com/fjrw/hcrw/\">汉传佛教人物</a></p>                            </li>                            <li>                                <a href=\"https://m.hrfjw.com/fjrw/ncrw/\"><img src=\"https://www.hrfjw.com/uploadfile/small/2014/1202/20141202041428842.jpg\" width=\"70\" height=\"70\" alt=\"南传佛教人物\" title=\"南传佛教人物\"></a>                                <p><a href=\"https://m.hrfjw.com/fjrw/ncrw/\">南传佛教人物</a></p>                            </li>                            <li>                                <a href=\"https://m.hrfjw.com/fjrw/jsrw/\"><img src=\"https://www.hrfjw.com/uploadfile/small/2014/1222/20141222113304123.jpg\" width=\"70\" height=\"70\" alt=\"佛教居士人物\" title=\"佛教居士人物\"></a>                                <p><a href=\"https://m.hrfjw.com/fjrw/jsrw/\">佛教居士人物</a></p>                            </li>                            <li>                                <a href=\"https://m.hrfjw.com/fjrw/hcrw/hnds/\"><img src=\"https://img.hrfjw.com/img/images/renwu/spec/hc0052.jpg\" width=\"70\" height=\"70\" alt=\"慧能大师\" title=\"慧能大师\"></a>                                <p><a href=\"https://m.hrfjw.com/fjrw/hcrw/hnds/\">慧能大师</a></p>                            </li>                        </ul>                    </div><div class=\"box04\"><ul><li><a href=\"https://m.hrfjw.com/fjrw/jsrw/nhj/57233.html\">南怀瑾：《心经》隐藏的神奇密码</a></li><li><a href=\"https://m.hrfjw.com/fjrw/hcrw/xyds/96167.html\">星云大师：千江映月</a></li><li><a href=\"https://m.hrfjw.com/fjrw/hcrw/xlfs/90705.html\">心律法师：吃亏是福</a></li><li><a href=\"https://m.hrfjw.com/fjrw/hcrw/wzfs/81345.html\">文珠法师：妙法莲华经</a></li><li><a href=\"https://m.hrfjw.com/fjrw/hcrw/djns/169054.html\">大寂尼师：一般人在家里可以读诵《地藏经》吗？</a></li><li><a href=\"https://m.hrfjw.com/fjrw/hcrw/zrfs/87600.html\">正如法师：念《心经》比《大悲咒》更好吗？</a></li><li><a href=\"https://m.hrfjw.com/fjrw/jsrw/nhj/57502.html\">南怀瑾：我每天晚上一定施食</a></li><li><a href=\"https://m.hrfjw.com/fjrw/hcrw/ygds/100118.html\">印光大师：安士全书白话解</a></li></ul></div><div class=\"cat_more\"><a href=\"https://m.hrfjw.com/fjrw/\">进入人物频道&gt;&gt;</a></div>                </div>            </div>        </div>    </div><script>var tabsSwiper = new Swiper('#swiper02',{speed:500,onSlideChangeStart: function(){$(\".box05 .tabs .active\").removeClass('active')$(\".box05 .tabs a\").eq(tabsSwiper.activeIndex).addClass('active')  }})$(\".box05 .tabs a\").on('touchstart mousedown',function(e){e.preventDefault()$(\".box05 .tabs .active\").removeClass('active')$(this).addClass('active')tabsSwiper.swipeTo( $(this).index() )})$(\".box05 .tabs a\").click(function(e){e.preventDefault()})</script></div><div class=\"hengfu marginB20\"><script language=\"javascript\" src=\"https://www.hrfjw.com/caches/hengfu/19473.js\"></script></div><div class=\"box06 marginB20\"><b>佛教名词</b>    <ul>    <li><a href=\"https://m.hrfjw.com/remen/dazuo.html\">打坐</a></li>    <li><a href=\"https://m.hrfjw.com/remen/niepan.html\">涅槃</a></li>    <li><a href=\"https://m.hrfjw.com/remen/huixiang.html\">回向</a></li>    <li><a href=\"https://m.hrfjw.com/remen/liuzizhenyan.html\">六字真言</a></li>    <li><a href=\"https://m.hrfjw.com/remen/gongde.html\">功德</a></li>    <li><a href=\"https://m.hrfjw.com/remen/xiuxing.html\">修行</a></li>    <li><a href=\"https://m.hrfjw.com/remen/yinyuan.html\">姻缘</a></li>    <li><a href=\"https://m.hrfjw.com/remen/sanmei.html\">三昧</a></li>    <li><a href=\"https://m.hrfjw.com/remen/puti.html\">菩提</a></li>    <li><a href=\"https://m.hrfjw.com/remen/bushi.html\">布施</a></li>    <li><a href=\"https://m.hrfjw.com/remen/chanhui.html\">忏悔</a></li>    <li><a href=\"https://m.hrfjw.com/remen/wuyun.html\">五蕴</a></li>    <li><a href=\"https://m.hrfjw.com/remen/banruo.html\">般若</a></li>    <li><a href=\"https://m.hrfjw.com/remen/lunhui.html\">轮回</a></li>    <li><a href=\"https://m.hrfjw.com/remen/shentong.html\">神通</a></li>    <li><a href=\"https://m.hrfjw.com/remen/zhihui.html\">智慧</a></li>    <li><a href=\"https://m.hrfjw.com/remen/yinyuan1.html\">因缘</a></li>    <li><a href=\"https://m.hrfjw.com/remen/suoposhijie.html\">娑婆世界</a></li>    <li><a href=\"https://m.hrfjw.com/remen/fannao.html\">烦恼</a></li>    <li><a href=\"https://m.hrfjw.com/remen/liudu.html\">六度</a></li>    <li><a href=\"https://m.hrfjw.com/remen/zhongsheng.html\">众生</a></li>    <li><a href=\"https://m.hrfjw.com/remen/fubao.html\">福报</a></li>    <li><a href=\"https://m.hrfjw.com/remen/guiyi.html\">皈依</a></li>    <li><a href=\"https://m.hrfjw.com/remen/qingai.html\">情爱</a></li>    <li><a href=\"https://m.hrfjw.com/remen/jiedinghui.html\">戒定慧</a></li>    <li><a href=\"https://m.hrfjw.com/remen/yinguo.html\">因果</a></li>    <li><a href=\"https://m.hrfjw.com/remen/faxin.html\">发心</a></li>    <li><a href=\"https://m.hrfjw.com/remen/shaoxiang.html\">烧香</a></li>    <li><a href=\"https://m.hrfjw.com/remen/gongyang.html\">供养</a></li>    <li><a href=\"https://m.hrfjw.com/remen/chaodu.html\">超度</a></li>    <li><a href=\"https://m.hrfjw.com/remen/fangxia.html\">放下</a></li>    <li><a href=\"https://m.hrfjw.com/remen/yeli.html\">业力</a></li>    <li><a href=\"https://m.hrfjw.com/remen/jingzuo.html\">静坐</a></li>    <li><a href=\"https://m.hrfjw.com/remen/wuwo.html\">无我</a></li>    <li><a href=\"https://m.hrfjw.com/remen/biqiu.html\">比丘</a></li>    <li><a href=\"https://m.hrfjw.com/remen/fotuo.html\">佛陀</a></li>    <li><a href=\"https://m.hrfjw.com/remen/sanbao.html\">三宝</a></li>    <li><a href=\"https://m.hrfjw.com/remen/chujia.html\">出家</a></li>    <li><a href=\"https://m.hrfjw.com/remen/chanyu.html\">禅语</a></li>    <li><a href=\"https://m.hrfjw.com/remen/niansong.html\">念诵</a></li>    </ul></div><!-- 组件提取 by johon --> <div class=\"foot_z\">    <p><a href=\"https://m.hrfjw.com/\"><b>华人佛教网</b></a>  Copy Rights Reserved @2020</p>    <p>技术问题联络电邮：<a href=\"mailto:cnbuddhist@hotmail.com\" target=\"_blank\"><b>cnbuddhist@hotmail.com</b></a></p></div><script type=\"text/javascript\"> //返回顶部(function() {    var backToTopEle = $('<div class=\"backButton\"><span class=\"backToTop\"></span></div>').appendTo($(\"body\"));        $(\".backToTop\").click(function() {            $(\"html, body\").animate({ scrollTop: 0 }, 200);        });     backToTopFun = function() {        var st = $(document).scrollTop(), winh = $(window).height();        (st > 0)? $(\".backToTop\").show(): $(\".backToTop\").hide();        //IE6下的定位        if (!window.XMLHttpRequest) {            $('.backButton').css(\"top\", st + winh - 166);        }    };    $(window).bind(\"scroll\", backToTopFun);    $(function() { backToTopFun(); }); })();</script><script>//百度统计var _hmt = _hmt || [];(function() {  var hm = document.createElement(\"script\");  hm.src = \"https://hm.baidu.com/hm.js?417a2205a448951af43d4909fbe27118\";  var s = document.getElementsByTagName(\"script\")[0];   s.parentNode.insertBefore(hm, s);})();// 百度推送(function(){    var bp = document.createElement('script');    var curProtocol = window.location.protocol.split(':')[0];    if (curProtocol === 'https') {        bp.src = 'https://zz.bdstatic.com/linksubmit/push.js';    }    else {        bp.src = 'http://push.zhanzhang.baidu.com/push.js';    }    var s = document.getElementsByTagName(\"script\")[0];    s.parentNode.insertBefore(bp, s);})();//360自动收录(function(){var src = \"https://jspassport.ssl.qhimg.com/11.0.1.js?d182b3f28525f2db83acfaaf6e696dba\";document.write('<script src=\"' + src + '\" id=\"sozz\"><\\/script>');})();</script> </div>"
}]