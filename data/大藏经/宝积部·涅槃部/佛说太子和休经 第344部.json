[{
    "title": "佛说太子和休经 第344部",
    "author": "未知",
    "html": "<div class=\"B1_text\"><p>佛说太子和休经 一卷</p><p>僧祐录云失译今附西晋录</p><p>佛在罗阅只国耆阇崛山中。与菩萨万人俱。<a href=\"/remen/biqiu.html\" class=\"keylink\" target=\"_blank\">比丘</a>僧千二百五十人。诸优婆塞优婆夷。诸天王梵释及人民鬼神龙。无央数共坐。阿阇世王太子。名为和休。与长者子五百人。各持金花伞盖。从罗阅国出行。与太子相随俱到佛所。各持伞盖上佛已。各叉手头面着地为佛作礼却住佛前。太子叉手白佛言。菩萨何<a href=\"/remen/yinyuan1.html\" class=\"keylink\" target=\"_blank\">因缘</a>得端正。何因缘不入女人腹中。而生莲花中。何因缘知前世<a href=\"/remen/suming.html\" class=\"keylink\" target=\"_blank\">宿命</a>愿。佛加大恩当为我分别说之。佛告太子。菩萨忍辱不嗔怒者。后世生为人端正。菩萨不淫妷不与女人交通者。后世生不入女人腹中。便于莲华中化生。菩萨憙持经戒教人。后世生便自知宿名无央数世之事。太子白佛言。何因缘菩萨有三十二相。何因缘有八十种好。何因缘人民见<a href=\"/remen/foshen.html\" class=\"keylink\" target=\"_blank\">佛身</a>形。视之无厌极</p><p>佛告太子。本为菩萨时。好<a href=\"/remen/bushi.html\" class=\"keylink\" target=\"_blank\">布施</a>与人在所求索。欲得衣服饮食。金银珍宝车马。奴婢妻子。肌肉头目。皆不逆人无所贪惜。用是故得三十二相。菩萨慈心哀念人民蜎飞蠕动之类。如视赤子。欲念度脱用是故得八十种好。菩萨见怨家如视父母。其心适等无有异。用是故人民见佛身形。视之无厌极</p><p>太子白佛言。何因缘菩萨知深经<a href=\"/remen/zhihui.html\" class=\"keylink\" target=\"_blank\">智慧</a>。何因缘知<a href=\"/remen/sanmei.html\" class=\"keylink\" target=\"_blank\">三昧</a>安隐。何因缘佛所语皆使人闻者皆<a href=\"/remen/huanxi.html\" class=\"keylink\" target=\"_blank\">欢喜</a>耶。佛告太子。菩萨憙书经讽诵学说。用是故知深经智慧。菩萨常好定意心安。用是故得三昧安隐。菩萨所语皆至诚不欺怠人。用是故所语诚信。人闻者皆欢喜。太子白佛言。何因缘菩萨身所行口所言心所念皆净洁。何因缘魔不能得其便。何因缘众人不敢诽谤<a href=\"/fojing/\" class=\"keylink\" target=\"_blank\">佛经</a>道。不敢诽谤比丘僧。佛告太子。菩萨憙侍佛憙经道憙比丘僧。用是故得净洁。菩萨昼夜经行<a href=\"/remen/jingjin.html\" class=\"keylink\" target=\"_blank\">精进</a>。用是故魔不能得其便。菩萨所语皆至诚不欺。用是故人民不敢诽谤佛经道。不敢诽谤比丘僧。太子白佛言。何因缘菩萨得<a href=\"/remen/shouming.html\" class=\"keylink\" target=\"_blank\">寿命</a>长。何因缘得无病。何因缘家中皆和顺相重。不令他人别离。佛告太子。菩萨慈心不<a href=\"/remen/shasheng.html\" class=\"keylink\" target=\"_blank\">杀生</a>。用是故后生得寿命长。菩萨不持刀杖恐怖人。用是故后世生得无病。菩萨见人有斗变憙行救解令和合。用是故后世生人不别离。太子白佛言。何因缘菩萨易得财物富有不难。何因缘不亡财物人不劫盗。何因缘得尊者豪贵耶。佛告太子。菩萨智黠不愚痴。用是故得大富不难。菩萨憙布施不贪惜余者。不亡财物。见人富乐得钱财不嫉妒。用是故得为尊者。菩萨不杀不自贡高。用是故得为豪贵。太子白佛言。何因缘菩萨得天眼洞视。何因缘天耳彻听。何因缘得知<a href=\"/remen/shijian.html\" class=\"keylink\" target=\"_blank\">世间</a><a href=\"/remen/shengsi.html\" class=\"keylink\" target=\"_blank\">生死</a>所趣<a href=\"/remen/shane.html\" class=\"keylink\" target=\"_blank\">善恶</a>耶。佛告太子。菩萨憙于佛寺中然灯。用是故得天眼洞视。菩萨憙持倡伎乐佛寺中。用是故天耳彻听。菩萨入三昧得禅。用是故知世间生死所趣善恶。太子白佛言。何因缘菩萨得飞行四神足念。何因缘菩萨得念前世无央数劫之事。何因缘菩萨得佛便绝命。佛告太子。菩萨布施持车马象。及与骡驴骆驼。履屣与人。用是故得飞行四神足。菩萨憙念诸佛三昧神足。从学憙教人。用是故得念前世无央数劫之事。菩萨得佛意无所著。用是故便般泥洹绝命。太子白佛言。菩萨何因缘。预治佛国。何因缘预知后世得比丘僧。何因缘得光明遍照十方。佛告太子。菩萨常多愿。用是故预治佛国。菩萨布施与人民憙教人。行<a href=\"/remen/liuboluomi.html\" class=\"keylink\" target=\"_blank\">六波罗蜜</a>经。用是故后得比丘僧。菩萨持七宝物作伞盖上佛及佛寺。用是故得光明遍照十方。佛为太子分别说是事。太子甚大欢喜。及五百长者子皆大欢喜。太子白佛言。我后世佛所说我悉受行皆当具足。佛大笑口中五色光出悉照十方。<a href=\"/remen/mile.html\" class=\"keylink\" target=\"_blank\">弥勒</a>菩萨。起前长跪叉手白佛言。佛不妄笑。何因缘五色光出悉照十方耶。佛告弥勒菩萨。听我说之。太子和休及五百长者子。前世<a href=\"/remen/gongyang.html\" class=\"keylink\" target=\"_blank\">供养</a>百亿佛。皆行<a href=\"/remen/pusadao.html\" class=\"keylink\" target=\"_blank\">菩萨道</a>。乃前世提和竭罗佛时。是五百人。皆我<a href=\"/remen/dizi.html\" class=\"keylink\" target=\"_blank\">弟子</a>所教。后世悉当得共会。供养六亿佛。却后一劫。劫名为摩诃波罗蜜。共会一劫中。五百人前后皆同一字。名为若那颈头陀那后作佛时。其国土当如阿弥陀佛国。国中菩萨往来飞<a href=\"/remen/xingzhe.html\" class=\"keylink\" target=\"_blank\">行者</a>变化者。皆如阿弥陀佛国中诸菩萨。人闻是经皆当生阿弥陀佛国作菩萨如文殊师利菩萨三摩提钵菩萨。后世作佛者当如阿弥陀佛。说经已太子和休及五百长者子。诸菩萨比丘僧比丘优婆塞优婆夷。诸天梵人民鬼神龙。皆大欢喜。前为佛作礼而去。</p></div>"
}]