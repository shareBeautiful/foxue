[{
    "title": "佛说护国尊者所问大乘经 第一卷",
    "author": "施护 译",
    "html": "<div class=\"B1_text\"><p>佛说护国尊者所问大乘经 第一卷</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传法大师臣施护奉 诏译</p><p>如是我闻。一时佛在王舍城鹫峰山中。与大苾刍众千二百五十人俱。复有菩萨摩诃萨众五千人俱。得大忍辱无碍辩才。降伏魔怨制诸外道。发大道心得三摩地。总持<a href=\"/remen/zizai.html\" class=\"keylink\" target=\"_blank\">自在</a>具四无碍智。通达四摄及最上甚深波罗蜜多。乃至一切<a href=\"/remen/fofa.html\" class=\"keylink\" target=\"_blank\">佛法</a>。无量无边诸善<a href=\"/remen/gongde.html\" class=\"keylink\" target=\"_blank\">功德</a>。其名曰普贤菩萨。普眼菩萨。普观菩萨。普光菩萨。普照菩萨。上意菩萨。增意菩萨。无边意菩萨。广意菩萨。无尽意菩萨。持地菩萨。世上菩萨。胜意菩萨。最上意菩萨。总持自在王菩萨。文殊师利菩萨摩诃萨等。复有贤护菩萨摩诃萨等十六人俱。复有<a href=\"/remen/suoposhijie.html\" class=\"keylink\" target=\"_blank\">娑婆世界</a>主大梵天王。及帝释天主。护世四大天王。复有苏尸弥天子。安意天子。及诸天王。龙王紧那啰王。巘驮哩嚩王。药叉王。誐[日*鲁]拏王等。各与若干百千眷属俱来会坐</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。坐于吉祥藏师子之座。<a href=\"/remen/sizhong.html\" class=\"keylink\" target=\"_blank\">四众</a>围绕。逾于须弥。光明炽盛。譬如日月普照一切<a href=\"/remen/shijian.html\" class=\"keylink\" target=\"_blank\">世间</a>。威仪具足梵行寂静。譬如帝释于诸天中威仪最胜。亦如轮王七宝具足离诸怖畏。如师子王善能谈说诸法空义。如大火聚破诸幽暗。如摩尼宝王远照一切。如是<a href=\"/remen/foguang.html\" class=\"keylink\" target=\"_blank\">佛光</a>照于三千大千一切世界。于其光中出妙<a href=\"/remen/fanyin.html\" class=\"keylink\" target=\"_blank\">梵音</a>告诸<a href=\"/remen/zhongsheng.html\" class=\"keylink\" target=\"_blank\">众生</a>。我今所得一切诸法最上波罗蜜。说真实义。初善中善后善。文义殊胜纯白<a href=\"/remen/yuanman.html\" class=\"keylink\" target=\"_blank\">圆满</a>。梵行清净纯一无杂</p><p>尔时喜王菩萨摩诃萨。在大众中安详而坐瞻仰世尊。于师子座放大光明。譬如千日照耀一切。心大<a href=\"/remen/huanxi.html\" class=\"keylink\" target=\"_blank\">欢喜</a>深信恭敬。即从座起合掌向佛。以颂赞曰</p><p><a href=\"/remen/foshen.html\" class=\"keylink\" target=\"_blank\">佛身</a>晃曜如金山利益世间甚希有</p><p>菩萨声闻缘觉僧天龙八部皆围绕</p><p>譬如须弥诸天居出于大海而高显</p><p>悲愍众生而现身放百千光常照曜</p><p>行梵天行即梵天于彼梵天复为王</p><p>行禅<a href=\"/remen/jietuo.html\" class=\"keylink\" target=\"_blank\">解脱</a>三摩地光照上位诸菩萨</p><p>亦如帝释为天主威德仪容诸相异</p><p>牟尼光明照世间相好<a href=\"/remen/zhuangyan.html\" class=\"keylink\" target=\"_blank\">庄严</a>功德异</p><p>金轮四洲得自在能善调伏诸有情</p><p>引彼众生出苦轮我佛慈悲亦如是</p><p>所有火光摩尼光日月光等诸光明</p><p>如是百千日等光不及佛日恒照曜</p><p>如月夜分放光明普照世间悉清净</p><p>佛面端严如满月映蔽一切光不现</p><p>譬如高山燃大火能破夜暗显诸方</p><p>大仙所有<a href=\"/remen/zhihui.html\" class=\"keylink\" target=\"_blank\">智慧</a>光破尽黑暗离诸有</p><p>如大师子旷野吼众兽闻之悉惊怖</p><p>佛<a href=\"/remen/shuofa.html\" class=\"keylink\" target=\"_blank\">说法</a>空<a href=\"/remen/wuwo.html\" class=\"keylink\" target=\"_blank\">无我</a>义诸魔闻之亦如是</p><p>摩尼宝王放光明诸余摩尼光不现</p><p>佛身晃曜真金色映蔽一切世间光</p><p>一切世间贤圣中无有最上与佛等</p><p>具福<a href=\"/remen/jingjin.html\" class=\"keylink\" target=\"_blank\">精进</a>方便智一切功德不可量</p><p>瞻仰大师功德海威光普照诸群生</p><p>一心恭敬慕尊颜是故我今头面礼</p><p>我所赞佛归敬心世间功德无等等</p><p>尽将<a href=\"/remen/huixiang.html\" class=\"keylink\" target=\"_blank\">回向</a>法界中一切世间<a href=\"/remen/chengfo.html\" class=\"keylink\" target=\"_blank\">成佛</a>道</p><p>尔时喜王菩萨摩诃萨。赞叹佛已合掌向佛。瞻仰尊颜目不暂舍。心观法界其义甚深难知难见。离言分别绝诸戏论。微妙难解不可思议。如是观想一切法界。唯佛如来观智摄受<a href=\"/remen/xianliang.html\" class=\"keylink\" target=\"_blank\">现量</a>证知。佛之境界无有等等。如是观见所有如来不可思议方便境界。皆摄一相法界性中。譬如<a href=\"/remen/xukong.html\" class=\"keylink\" target=\"_blank\">虚空</a>无有住处。即众生界亦如<a href=\"/remen/zixing.html\" class=\"keylink\" target=\"_blank\">自性</a>。一切诸法亦复如是。无碍解脱究竟寂静。诸佛世尊以善方便。身变佛刹遍满一切现众生前。诸如来身。经无数俱胝劫而不可得。时喜王菩萨摩诃萨。如是观佛功德已默然而住</p><p>尔时有一尊者。名曰护国。于舍卫大城安居三月。过是夏已着衣持钵。与诸苾刍及初<a href=\"/remen/chujia.html\" class=\"keylink\" target=\"_blank\">出家</a>者。初<a href=\"/remen/faxin.html\" class=\"keylink\" target=\"_blank\">发心</a>者出舍卫国。诣王舍城鹫峰山中。到彼山已。即时护国尊者。往诣佛所头面礼足。右绕三匝住立一面。合掌恭敬。而说此颂。赞叹佛曰</p><p>稽首最上佛光明稽首如空无碍意</p><p>稽首能断诸结缚稽首永超三有海</p><p>我佛无边真色相普遍俱胝刹土中</p><p>菩萨闻已欢喜来恭敬<a href=\"/remen/gongyang.html\" class=\"keylink\" target=\"_blank\">供养</a>佛功德</p><p>作此最上供养已听牟尼法离诸尘</p><p>各生欢喜还本土称赞世尊所说法</p><p>广历俱胝无数劫利乐一切诸有情</p><p>如是身心不疲倦为求无上佛<a href=\"/remen/puti.html\" class=\"keylink\" target=\"_blank\">菩提</a></p><p>恒行<a href=\"/remen/bushi.html\" class=\"keylink\" target=\"_blank\">布施</a>持戒行忍辱精进<a href=\"/remen/chanding.html\" class=\"keylink\" target=\"_blank\">禅定</a>门</p><p>智慧方便到<a href=\"/remen/niepan.html\" class=\"keylink\" target=\"_blank\">涅盘</a>是故我礼大觉尊</p><p>成就六通四神足诸根十力解脱门</p><p>以此行及诸众生我今<a href=\"/remen/lifo.html\" class=\"keylink\" target=\"_blank\">礼佛</a>无等智</p><p>能知一切世间心所行所作所成业</p><p>所有身口及言说无上世尊悉观见</p><p>贪痴过失不能断众生因彼堕三有</p><p>因佛得成善逝业能知世间诸<a href=\"/remen/shane.html\" class=\"keylink\" target=\"_blank\">善恶</a></p><p>所有过去诸佛事及彼现在<a href=\"/remen/tianren.html\" class=\"keylink\" target=\"_blank\">天人</a>师</p><p>乃至未来功德海一切诸法悉能知</p><p>清净刹土众围绕菩萨缘觉与声闻</p><p>乃至诸佛寿较量我佛一切悉能知</p><p>所有一切生灭法所有供养作佛事</p><p>所有<a href=\"/remen/shouchi.html\" class=\"keylink\" target=\"_blank\">受持</a>法藏法我佛一切悉能知</p><p>佛有十力无碍智现在<a href=\"/remen/changzhu.html\" class=\"keylink\" target=\"_blank\">常住</a>于三世</p><p>如是一切方便法我礼世尊智慧海</p><p>大觉世尊无等等相好庄严大吉祥</p><p>如夜众星现空中我礼牟尼最上尊</p><p>色相端严无与等光照诸天及世间</p><p>帝释梵王究竟天对彼佛前俱不现</p><p>无垢不动如金山右旋螺髻绀滋润</p><p>佛顶高显如金山光明远照生诸福</p><p>光遍俱胝那由他显现眉间白毫相</p><p>目若青莲恒适悦观照世间运慈心</p><p>清净满月虚空中佛面圆明亦如是</p><p>一切见者无厌足我礼如来圆满相</p><p>行如鹅王及鹿王亦如牛王行步稳</p><p>振动大地无暂止我礼如来坚固力</p><p>手指纤长网缦相指甲清净如赤铜</p><p>平立垂手过于膝我礼金色大觉尊</p><p>佛行大地现好相具足显现千辐轮</p><p>足放光明照群生蒙光悉得生天界</p><p>大圣法王施七财能为施主心平等</p><p>调御世间依法行我礼法王无上觉</p><p>慈悲法念心为剑持戒方便智慧弓</p><p>能断<a href=\"/remen/fannao.html\" class=\"keylink\" target=\"_blank\">烦恼</a>诸群贼生灭<a href=\"/remen/lunhui.html\" class=\"keylink\" target=\"_blank\">轮回</a>无有增</p><p>自利果满复利他令彼众生亦解脱</p><p>究竟安乐出尘劳得入善逝寂静宗</p><p>无生无灭无诸苦亦无生老爱别离</p><p>如是无为最上乘佛为众生慈愍说</p><p>我赞最上大牟尼摄尽一切诸佛法</p><p>如是所有诸功德愿诸众生证菩提</p><p>尔时尊者护国。颂赞佛已。偏袒右肩右膝着地。合掌向佛。恭敬<a href=\"/remen/dl.html\" class=\"keylink\" target=\"_blank\">顶礼</a>白佛言。世尊。如来应正等觉。我有所问。唯愿世尊慈悲听许</p><p>尔时世尊。告尊者护国言。如汝所问我为汝说。满所求愿令生欢喜。时尊者护国。闻佛语已。身心适悦而发声言。世尊有何等法为菩萨行法具足。能得一切最上功德。无碍大智决定辩才明了性相。入一切智<a href=\"/remen/jiaohua.html\" class=\"keylink\" target=\"_blank\">教化</a>众生。断彼无明<a href=\"/remen/wangxiang.html\" class=\"keylink\" target=\"_blank\">妄想</a>烦恼。决定真实入一切智。发真实语。令彼有情依言所作。离诸愚暗<a href=\"/remen/nianfo.html\" class=\"keylink\" target=\"_blank\">念佛</a>方便。乐闻一切甚深梵义。受持诸法。速得证于无上正智</p><p>尔时尊者护国即于佛前。而说颂曰</p><p>菩萨所行决定行彼行必有真实法</p><p>真法从佛智海生最上如来为我说</p><p>佛身光明黄金相最上无边大福聚</p><p>救度六趣诸众生为说菩萨无垢行</p><p>何得无尽大觉智总持<a href=\"/remen/ganlu.html\" class=\"keylink\" target=\"_blank\">甘露</a>生菩提</p><p>何得清净智慧海彼慧能断众生疑</p><p>俱胝多劫轮回苦众生迷没意无疲</p><p>睹此愚迷苦恼侵为彼云何修十善</p><p>刹土清净众会满实刹无边<a href=\"/remen/shouming.html\" class=\"keylink\" target=\"_blank\">寿命</a>长</p><p>为众恒宣微妙言愿说菩提无垢行</p><p>降伏邪魔生<a href=\"/remen/zhengjian.html\" class=\"keylink\" target=\"_blank\">正见</a>枯彼爱河证解脱</p><p>清净<a href=\"/remen/fayan.html\" class=\"keylink\" target=\"_blank\">法眼</a>照愚盲令诸有情行上行</p><p>端严富贵大辩才言辞柔软闻欢喜</p><p>譬如甘露润世间愿说甚深微妙法</p><p>梵音深妙断诸恶其声和雅如频伽</p><p>求法之众佛所集愿说甘露济群生</p><p>众有菩提最上根及彼声闻缘觉性</p><p>愿佛随根方便说师资遇会正是时</p><p>我今乐闻最上乘唯佛知我菩提性</p><p>于此小乘不乐求愿说如来第一法</p><p>尔时尊者护国。说此颂已。佛言。善哉善哉。尊者能问如来最上之义。利益多人令得安乐。摄受未来诸菩萨摩诃萨。汝今谛听善思念之。我当为说。时尊者护国白言。善哉世尊。我今乐听唯愿说之</p><p>尔时世尊。告尊者护国言。有四种法具足清净。是名菩萨摩诃萨。何等四法。一内二外三心四意。如是四法称理真实。见诸众生其心平等。犹若虚空。无所分别依言所行。是名菩萨摩诃萨四种之法获得清净</p><p>尔时世尊。重说颂曰</p><p>心意内外常清净不退菩提正道心</p><p>所作之善无唐捐能得菩萨无边智</p><p>观彼众生苦无我生老病死悉来侵</p><p>如是三有大海中广运法船救群品</p><p>见诸众生心平等观彼世间如一子</p><p>愿令一切俱解脱悉向<a href=\"/remen/putixin.html\" class=\"keylink\" target=\"_blank\">菩提心</a>不退</p><p>常谈空义依空行亦无人我无众生</p><p>譬如梦幻等无实令彼愚迷生智慧</p><p>如所宣说大觉智依智而行所作事</p><p>调伏过失心寂静求证菩提为<a href=\"/remen/fozi.html\" class=\"keylink\" target=\"_blank\">佛子</a></p><p>尔时世尊说此颂已。告尊者护国言。复有四种法。于诸菩萨令心安慰。何等四法。一者于总持法门志求修学。二者常近善友威仪无缺。三者求证甚深无生法忍。四者精进<a href=\"/remen/xiuxing.html\" class=\"keylink\" target=\"_blank\">修行</a>持戒清净。如是四法。令彼菩萨安慰其心进修不退。复说颂曰</p><p>若人爱敬总持法名闻远响众所归</p><p>能持无上妙法门一切如来同所说</p><p>智慧增明无忘失如是速得无碍智</p><p>通达一切最上法成就无为解脱门</p><p>皆因善友证菩提出生七觉能修断</p><p>增长八正作佛事远离恶友如怖火</p><p>闻甚深法证无生能了诸法毕竟空</p><p>无我无人无众生如是求离一切见</p><p><a href=\"/remen/lvyi.html\" class=\"keylink\" target=\"_blank\">律仪</a>出生诸善本坚持守护离破犯</p><p>彼行能成寂静心佛为众生亲演说</p><p>尔时世尊说此颂已。告尊者护国言。复有四种法。于诸菩萨在轮回中令心爱乐。何等四法。一者令诸菩萨爱乐见佛。二者令诸菩萨爱乐说法。三者令诸菩萨爱乐能舍一切所有。四者令诸菩萨爱乐忍印<a href=\"/remen/wuxiang.html\" class=\"keylink\" target=\"_blank\">无相</a>深法。如是四法。于诸菩萨在轮回中深生爱乐。复说颂曰</p><p>菩萨得见二足尊一切生中行正行</p><p>能善调伏诸世间光明普照除愚暗</p><p>如是供养人中尊深生爱乐常尊重</p><p>救度一切诸众生令入菩提无上道</p><p>若闻诸佛所说法身心寂静生爱乐</p><p>如是坚固心无退依行速证佛菩提</p><p>能舍一切心无吝见来求者生欢喜</p><p>国城妻子及身命给施众生作佛因</p><p>若闻无相甚深法性离分别本来空</p><p>无我无人无众生如是于斯生爱乐</p><p>尔时世尊说此颂已。告尊者护国言。复有四种法。于诸菩萨不得爱乐。何等四法。一者于其在家不得爱乐。二者既出家已不得爱乐利养。三者不得爱乐上族中生。四者不得爱乐小乘之人。如是四法。于诸菩萨不得爱乐。复说颂曰</p><p>在家无边大过失舍离令心无所著</p><p>常乐山野寂诸根勇猛勤修大智德</p><p>独行清净如利剑能断愚痴诸垢染</p><p>于彼种种大利养常乐远离无爱着</p><p>弃舍高贵上种族观如幻化阳焰等</p><p>普为群生行布施持戒忍辱等诸行</p><p>不惜身命及眷属志求正觉到<a href=\"/remen/bian.html\" class=\"keylink\" target=\"_blank\">彼岸</a></p><p>于小乘法无所著于最上乘恒坚固</p><p>乃至割截于身体其心不坏如金刚</p><p>尔时世尊。说此颂已。告尊者护国言。复有四种法。于诸菩萨而有损减。何等四法。一者破犯<a href=\"/remen/jielv.html\" class=\"keylink\" target=\"_blank\">戒律</a>。二者不住山野而趣寂静。三者不依四乘之教邪妄推求。四者虽乐多闻全无所得。如是四法。于诸菩萨而有损减。复说颂曰</p><p>戒相清净如摩尼能引众生到彼岸</p><p>菩萨于斯破律仪迷没不成无上觉</p><p>住持山野寂静处我人分别自然除</p><p>男女眷属及己身观如草木无<a href=\"/remen/qingai.html\" class=\"keylink\" target=\"_blank\">情爱</a></p><p>四乘教理无虚诳一心清净奉教行</p><p>必得具足众功德成就佛智大丈夫</p><p>观彼轮回诸有情常处<a href=\"/remen/shengsi.html\" class=\"keylink\" target=\"_blank\">生死</a>忧悲苦</p><p>恒运最上妙法船度彼有情出<a href=\"/remen/kuhai.html\" class=\"keylink\" target=\"_blank\">苦海</a></p><p>若无救度彼众生迷没沉沦无有尽</p><p>是故小乘非究竟为生令发菩提心</p><p>尔时世尊说此颂已。告尊者护国言。复有四种法。于诸菩萨明了修习。何等四法。一者发生诸佛平等之心而求善逝。二者承事法师尊重供养于卧具等而不爱着。三者不贪利养亦无所求。四者于甚深法忍具足成就。如是四法明了修习。复说颂曰</p><p>彼有善逝大丈夫天上人间无有等</p><p>平等导引诸群生如是修习行十善</p><p>尊重承事于法师依师授教而修学</p><p>作大供养求佛智无边诸佛亦此生</p><p>常住深山无所畏于斯利养不生贪</p><p>善能成就无碍智通达深法离诸尘</p><p>闻佛功德深欢喜如是行法坚固修</p><p>证彼寂静无生忍广度众生无量苦</p><p>尔时世尊说此颂已。告尊者护国言。复有四种法。于诸菩萨行法清净。何等四法。一者身心决定志求菩提行法清净。二者离诸虚妄乐住深山行法清净。三者一切能舍不求<a href=\"/remen/guobao.html\" class=\"keylink\" target=\"_blank\">果报</a>行法清净。四者常随法师昼夜求法行法清净。如是四法。于诸菩萨行法清净。复说颂曰</p><p>贪嗔痴垢心皆尽<a href=\"/remen/xiedai.html\" class=\"keylink\" target=\"_blank\">懈怠</a>虚妄亦复无</p><p>一切过失令不生决定求证菩提道</p><p>厌离本舍忧根断舍彼俗尘求出家</p><p>诸恶朋友不相逢行住深山趣解脱</p><p>于彼山中修净行能成如来无碍智</p><p>于身命财无所著自在<a href=\"/remen/wuwei.html\" class=\"keylink\" target=\"_blank\">无畏</a>如师子</p><p>见彼有情生欢喜譬如飞鸟聚还离</p><p>观彼世间非久居如是求大菩提道</p><p>身心清净如虚空所舍一切无惊怖</p><p>于彼利养无爱着如鹿心惊不住地</p><p>世间恒处大崄难难发身心求解脱</p><p>睹此虚妄无真实是故我行寂静行</p><p>恒以软语诱群生怨亲平等无分别</p><p>无著无住亦如风是求菩萨最上行</p><p>无相解脱空无愿了彼有为如幻化</p><p>常行清净广大心饮甘露味常欢喜</p><p>志求道法依师学彼人<a href=\"/remen/wuyun.html\" class=\"keylink\" target=\"_blank\">五蕴</a>恒清净</p><p>众苦逼迫无疲劳如是证入总持门</p><p>解此所修菩萨行成就所求令彼喜</p><p>若人不求于菩提彼即少智百生失</p><p>尔时世尊说此颂已。告尊者护国言。复有四种法。于诸菩萨而为难法。何等四法。一者心不尊重多行轻慢。二者心无孝行懈怠背逆。三者心贪利养少于知足。四者心乐虚妄邪求财利。如是四法为菩萨难法。复说颂曰</p><p>佛法本师及父母全无信重多轻慢</p><p>不行孝敬心懈怠常以愚痴行散乱</p><p>一向贪心于利养复行虚妄为邪利</p><p>自赞德业诬他人我能持戒及修行</p><p>互相斗诤无慈愍覆藏己过见他非</p><p>复行农业及经营如是<a href=\"/remen/shamen.html\" class=\"keylink\" target=\"_blank\">沙门</a>无功德</p><p>末法之时人散乱斗诤相杀心嫉妒</p><p>沙门隐灭如来法诸善苾刍皆远离</p><p>菩提妙道永不逢五趣轮回无有穷</p><p>尔时世尊说此颂已。告尊者护国言。复有四种法。于诸菩萨宜应远离。何等四法。一者懈怠。二者不信。三者嫉妒。四者憎见他人。如是四法宜应远离。复说颂曰</p><p>无信懈怠心愚迷心怀嫉妒常嗔恚</p><p>见有沙门持忍辱却行驱摈出伽蓝</p><p>于彼世间贵贱人都无分别善恶事</p><p>一向只行于是非如是过失从嗔得</p><p>远离佛法诸功德堕入恶趣大火坑</p><p>如是所行恶趣行不依教法获斯苦</p><p>是故常行菩提道无令沦没恶趣生</p><p>利益有情大金仙多劫俱胝方出世</p><p>今时暂得遇牟尼速舍诸过求解脱</p><p>尔时世尊。说此颂已。告尊者护国言。有四种法。于诸菩萨不应行。何等四法。一者恶友补特伽罗不应行。二者有见补特伽罗不应行。三者舍一切善法补特伽罗不应行。四者乐着财利补特伽罗不应行。如是四种补特伽罗不应行。复说颂曰</p><p>若人远离诸恶友常得善友来亲近</p><p>如夜圆月现当空除暗明显菩提道</p><p>凡有所见常不断于己身命偏养育</p><p>如是毒气能远离彼人成佛大智慧</p><p>若舍最上微妙法不乐寂静甘露味</p><p>如是名为不净器远离求证大菩提</p><p>贪求财利衣钵等复与在家同营事</p><p>如是远离此火坑而能成就最上道</p><p>常乐降伏诸魔怨恒转法轮度群品</p><p>如是广作大利益常逢善友得菩提</p><p>视疎毁赞常平等利养嫉妒亦复然</p><p>如是无上诸佛智彼人不久悉成就</p><p>尔时世尊说此颂已。告尊者护国言。复有四种法。于诸菩萨为苦报法。何等四法。一者轻慢教法。二者执着我人。三者心无信解。四者于不净境具足印持。如是四法。为菩萨苦报法。复说颂曰</p><p>若有受持微妙法堪受世间诸供养</p><p>于彼轻慢无大智当受无边众恶苦</p><p>于佛本师及父母常怀人我不恭敬</p><p>如是大福心不求当得不净无知处</p><p><a href=\"/remen/sanbao.html\" class=\"keylink\" target=\"_blank\">三宝</a>最上良<a href=\"/remen/futian.html\" class=\"keylink\" target=\"_blank\">福田</a>而无信解行归敬</p><p>纯以虚诳昧世间如是当获<a href=\"/foxue/changshi/153417.html\" class=\"keylink\" target=\"_blank\">罪恶</a>苦</p><p>女人即是恶趣门流浪生死无穷尽</p><p>无智愚痴作彼业永沈<a href=\"/remen/diyu.html\" class=\"keylink\" target=\"_blank\">地狱</a>及畜趣</p><p>若人尊重向诸佛能灭众苦得无畏</p><p>复闭一切恶趣门开引众生得佛道</p></div>"
},{
    "title": "佛说护国尊者所问大乘经 第二卷",
    "author": "施护 译",
    "html": "<div class=\"B1_text\"><p>佛说护国尊者所问大乘经 第二卷</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传法大师臣施护奉 诏译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。告尊者护国言。有四种法。于诸菩萨而为缚法。何等四法。一者轻慢他人。二者于<a href=\"/remen/shijian.html\" class=\"keylink\" target=\"_blank\">世间</a>事方便趣求。三者散乱用心如行崄难。四者于其眷属一心贪着。如是四法。为菩萨缚。复说颂曰</p><p>若行轻慢于他人方便唯求世间事</p><p>散乱如行崄道中如象陷身深泥里</p><p>于自眷属生爱着常怀贪恋如迷醉</p><p>如是种种被缠缚增长愚痴覆大智</p><p>若人怖苦厌<a href=\"/remen/shengsi.html\" class=\"keylink\" target=\"_blank\">生死</a>求出沉沦趣<a href=\"/remen/jietuo.html\" class=\"keylink\" target=\"_blank\">解脱</a></p><p>舍于轻慢世间等是名菩萨所行道</p><p>灭尽无边诸苦已及彼<a href=\"/remen/fannao.html\" class=\"keylink\" target=\"_blank\">烦恼</a>诸眷属</p><p>究竟安乐无所求<a href=\"/remen/yuanman.html\" class=\"keylink\" target=\"_blank\">圆满</a><a href=\"/remen/puti.html\" class=\"keylink\" target=\"_blank\">菩提</a>寂静道</p><p>所行六种波罗蜜三身五智十力等</p><p>一切<a href=\"/remen/gongde.html\" class=\"keylink\" target=\"_blank\">功德</a>悉具足如是永离无边苦</p><p>过去<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/wuliangjie.html\" class=\"keylink\" target=\"_blank\">无量劫</a>为<a href=\"/remen/zhongsheng.html\" class=\"keylink\" target=\"_blank\">众生</a>故求菩提</p><p>一切众善悉皆修远离诸恶眷属等</p><p>恒乐深山寂静处远离声色想真空</p><p>如是<a href=\"/remen/jingjin.html\" class=\"keylink\" target=\"_blank\">精进</a>不间修获大丈夫圆满慧</p><p>见彼世间众生行五趣<a href=\"/remen/lunhui.html\" class=\"keylink\" target=\"_blank\">轮回</a>无有穷</p><p>我于过去发慈心舍自身命及妻子</p><p>国城大地及珍宝如是求佛无数劫</p><p>我昔居山行忍辱花菓池沼悉清净</p><p>歌利王来截手足心生慈忍无嗔恚</p><p>昔住深山名阇摩我为仙人婆啰多</p><p>时有天子射我身亦无嗔恨生其恶</p><p>不惜身命如顽石志求<a href=\"/remen/putixin.html\" class=\"keylink\" target=\"_blank\">菩提心</a>不退</p><p>我昔曾为萨埵时见彼饿虎欲食子</p><p>投崖舍命济彼饥<a href=\"/remen/tianren.html\" class=\"keylink\" target=\"_blank\">天人</a>称赞大精进</p><p>常乐<a href=\"/remen/bushi.html\" class=\"keylink\" target=\"_blank\">布施</a>救众生不吝身命及财宝</p><p>我昔曾为摩曩缚广行布施尽宝海</p><p>舍大摩尼令富他如是求证菩提果</p><p>往昔作大苏摩王名称普闻我修行</p><p>尔时入缚为他人于彼百王得解脱</p><p>我昔曾为能舍王一切所求皆充足</p><p>乃至身命及珍财令他大富离贫苦</p><p>昔有飞鸽来投我即割身肉济彼命</p><p>如是持刀割肉时无惊无怖心安隐</p><p>亦于过去舍王位尽世行彼波罗蜜</p><p>复自<a href=\"/remen/huashen.html\" class=\"keylink\" target=\"_blank\">化身</a>为妙药舍己身命济群品</p><p>又昔曾为师子王常为世间行利乐</p><p>弃舍王位及眷属一心志求无上道</p><p>又昔曾为妙牙王当时获寿于千岁</p><p>八十四年修苦行发大精进施珍财</p><p>于佛塔前燃己身志心恭敬作<a href=\"/remen/gongyang.html\" class=\"keylink\" target=\"_blank\">供养</a></p><p>又昔曾为无垢王时有恶眼<a href=\"/remen/poluomen.html\" class=\"keylink\" target=\"_blank\">婆罗门</a></p><p>来诣深宫乞我头即便舍头而施与</p><p>又昔曾为月光王普救众生作善利</p><p>一切城隍聚落中四衢道路施良药</p><p>千女端严妙色相金宝真珠广<a href=\"/remen/zhuangyan.html\" class=\"keylink\" target=\"_blank\">庄严</a></p><p>舍彼千女自修行如是所作福无等</p><p>又昔曾为输婆王所戴宝冠世希有</p><p>香花众宝共庄严舍施他人无所吝</p><p>又昔曾为宝髻王手足柔软如兜罗</p><p>细滑微妙色如莲舍自手足利众生</p><p>又昔曾为安意王时有商主名星贺</p><p>领诸商客泛海中忽然漂堕罗刹国</p><p>彼有百千夜叉女无惭大恶唯食人</p><p>商客不识夜叉女见此端正生爱心</p><p>五百商旅将被食我亲救度俱脱难</p><p>又昔曾为妙眼王四兆女人常围绕</p><p>端正殊妙如天女舍彼<a href=\"/remen/chujia.html\" class=\"keylink\" target=\"_blank\">出家</a>求佛道</p><p>又昔曾为福光王无垢清净黄金色</p><p>手指纤长世所希舍此手指利群品</p><p>又昔曾为法财王绀目清净如青莲</p><p>于身所爱最难舍人来求者亦与之</p><p>又昔曾为莲目王愍见众生在苦恼</p><p>时有女人怀忧病我行悲愍令解脱</p><p>又昔曾为大医王常救病苦诸众生</p><p>或出身血及髓脑救疗疾病令除愈</p><p>如是勇猛精进心未曾暂舍于情物</p><p>又昔曾为成利王以自所爱如莲目</p><p>施诸众生疗彼疾一心为求无上道</p><p>又昔为王名普现慈愍有情行救度</p><p>尔时舍彼四大洲国土人民及众宝</p><p>乃至割身血肉等施与众生心<a href=\"/remen/huanxi.html\" class=\"keylink\" target=\"_blank\">欢喜</a></p><p>又为王女称大智身严金色体柔软</p><p>时有一女名色相此是商人所生女</p><p>饥羸困苦无饮食我舍双乳济彼命</p><p>又昔为王号多闻所有珍宝妙衣服</p><p>象马车乘财帛等如是布施无有数</p><p>复见商人漂海浪我于海内救得彼</p><p>背恩复乞我眼睛我亦施之无嗔恚</p><p>弃舍大地诸眷属观彼不着如蚁子</p><p>如是往昔济群生心无退动生疲苦</p><p>复睹孤老贫穷人给足所须而承事</p><p>恒行敬爱无慢心亦无惭[赤*皮]无人我</p><p>又昔曾作猿猴身与彼同类共游行</p><p>时遇猎师缚彼身我即替他令脱命</p><p>如是以我奉国王王令后宫縻系我</p><p>思念父母年孤老所有饮馔<a href=\"/remen/wuxin.html\" class=\"keylink\" target=\"_blank\">无心</a>食</p><p>如是忍苦怀慈孝是故得脱王宫难</p><p>又昔曾作大熊身常处深山行慈忍</p><p>忽逢樵士遭大雨引彼山岩令回避</p><p>过是七日至天晴告彼樵人莫说我</p><p>尔时樵士安隐归招引猎师来杀害</p><p>如是背恩杀我身亦无嗔恨生慈忍</p><p>又昔曾为白象王求佛菩提行十善</p><p>时有猎师射我身我即舍牙心欢喜</p><p>昔有恶人帝哩子以火焚烧大山野</p><p>我见此火运慈心天雨香花火自灭</p><p>又昔曾为大鹿王金宝庄严体殊妙</p><p>入彼河中救溺人令得安隐全身命</p><p>告言勿说我居山恐彼恶人来猎我</p><p>时彼溺人背其恩指告国王令采捕</p><p>指已两手俱堕地我时无有少嗔恚</p><p>昔有五百商人众为求珍宝泛海中</p><p>商主所有资粮竭商众饥羸无饮食</p><p>是时我作大龟王舍身济彼商人命</p><p>以我慈心利他故俱得安然到海岸</p><p>我昔变身为药虫此虫名曰俱苏摩</p><p>一切疾病食我身俱获安隐无诸患</p><p>我昔复为师子王大力<a href=\"/remen/wuwei.html\" class=\"keylink\" target=\"_blank\">无畏</a>行慈愍</p><p>有大猎师射我身亦无嗔恨无忿怒</p><p>我昔亦作白马王常行菩萨慈悲行</p><p>救彼商人罗刹难担负众人出海中</p><p>昔作飞鸟军拏罗远离<a href=\"/remen/seyu.html\" class=\"keylink\" target=\"_blank\">色欲</a>无散乱</p><p>令彼同类众飞禽亦复而行清净行</p><p>又昔因中作兔王与诸群兔宣法行</p><p>见一仙人饥无食即舍自身济彼命</p><p>又昔曾作鹦鹉身常居花菓树林中</p><p>时有恶人毁此林以我力故复繁盛</p><p>又昔复作猕猴王与众猕猴而游行</p><p>时有国王来采捕我救彼难现王前</p><p>又昔复为鹦鹉身父母俱老无力飞</p><p>我于田中[口*衔]稻谷养育二亲行孝敬</p><p>于是田主怀嗔怒捉彼鹦鹉而诃责</p><p>云何偷于我稻谷此时须见汝舍命</p><p>鹦鹉告彼田主言汝所种田济一切</p><p>我持少分供二亲汝何言我为偷盗</p><p>尔时田主闻是语倍与稻谷生欢喜</p><p>我作禽类汝为人如是<a href=\"/remen/xiaoyang.html\" class=\"keylink\" target=\"_blank\">孝养</a>未曾有</p><p>往昔所行菩萨行经历无数微尘劫</p><p>求趣<a href=\"/remen/foguo.html\" class=\"keylink\" target=\"_blank\">佛果</a>大菩提未有少时生疲倦</p><p>如是舍施内外财国城妻子及珠珍</p><p>头目髓脑及身命持戒忍辱精进禅</p><p><a href=\"/remen/zhihui.html\" class=\"keylink\" target=\"_blank\">智慧</a>方便愿力等如是诸度广修习</p><p>未曾暂废菩萨行一切众善悉无遗</p><p>如佛所说头陀行彼行亦为趣佛因</p><p>如是一一尽修习精进而行无缺犯</p><p>于后末世诸众生虽作苾刍无僧行</p><p>常生我慢<a href=\"/remen/xiedai.html\" class=\"keylink\" target=\"_blank\">懈怠</a>心贪着声色及财利</p><p>闻此大行胜妙因返生诽谤不信受</p><p>轻笑言教告诸人此之所说非<a href=\"/\" class=\"keylink\" target=\"_blank\">佛教</a></p><p>我闻过去有一人多闻学识立名海</p><p>闻佛所说不信受以此法言问本师</p><p>彼师耆年亦多闻于此佛言亦不信</p><p>展转如是告他人<a href=\"/remen/wuwo.html\" class=\"keylink\" target=\"_blank\">无我</a>无人无众生</p><p>此法非为真实教虚受勤劳求出离</p><p>设尔持戒学威仪如是修习何所为</p><p>既无众生无我人父母宗亲亦不有</p><p>此是邪见外道言非是真实解脱法</p><p>复次末世诸苾刍而造诸过无惭愧</p><p>我慢贡高心散乱憎嫉贪爱如火烧</p><p>三衣不整垂手行拖拽<a href=\"/remen/jiasha.html\" class=\"keylink\" target=\"_blank\">袈裟</a>入聚落</p><p>纵情放逸而饮酒种种而行粗恶行</p><p>身被法服为佛使不依<a href=\"/remen/jielv.html\" class=\"keylink\" target=\"_blank\">戒律</a>近王侯</p><p>驰骋书信往四方恃官势力求财利</p><p>退失如来功德林堕彼三涂诸恶趣</p><p>或有经营于市肆或有耕种住村坊</p><p>佛言此类非<a href=\"/remen/shamen.html\" class=\"keylink\" target=\"_blank\">沙门</a>清净苾刍勿同事</p><p><a href=\"/remen/changzhu.html\" class=\"keylink\" target=\"_blank\">常住</a>供养财物等如己所有非法用</p><p>见有具德诸苾刍而起慢心行诽谤</p><p>罔昧贤善破<a href=\"/remen/lvyi.html\" class=\"keylink\" target=\"_blank\">律仪</a>密于俗舍染邪行</p><p>畜养妻男种种为恣行粗恶俗无异</p><p>如是广造恶业因非是沙门出家行</p><p>当堕三涂恶趣中永劫沉沦受众苦</p><p>于自诸根不调伏贪着饮食及色欲</p><p>当被他<a href=\"/remen/rensheng.html\" class=\"keylink\" target=\"_blank\">人生</a>轻贱所学徒弟亦复然</p><p>未曾诲示修行法亦无师资恭敬心</p><p>人前谈己为慈悲非要学徒行承事</p><p>或有风瘨及癞病六根不具丑恶人</p><p>如是摄受令出家亦非沙门<a href=\"/remen/fodizi.html\" class=\"keylink\" target=\"_blank\">佛弟子</a></p><p>无戒无行无其德彼等非俗非沙门</p><p>譬如负柴烧臭尸清净之者宜远离</p><p>性本嚣浮多散乱亦如狂象失调伏</p><p>设处深山心不宁贪火焚烧无暂住</p><p>忘失一切佛功德方便智慧头陀行</p><p>如是诸善悉不行堕大阿鼻无有出</p><p>常谈国城聚落中官事贼事眷属事</p><p>如是昼夜恒思惟未曾时暂行<a href=\"/remen/sanmei.html\" class=\"keylink\" target=\"_blank\">三昧</a></p><p>复于精舍起贪心广修院宇及房屋</p><p>全无持诵及焚修但为眷属兼徒弟</p><p>若有苾刍依附我我即与汝同居止</p><p>若欲持戒奉律仪非我所为须远离</p><p>所有卧具床榻等什物受用及饮食</p><p>藏隐深房映蔽之言无所有令他去</p><p>如是末世愚痴人令佛教法不久灭</p><p>贪求利养断善根此等苾刍极甚多</p><p>若有清净智慧者远离彼等住深山</p><p>末法苾刍无戒德不乐深山寂静居</p><p>常处王城聚落中唯务是非及斗诤</p><p>反为王法所禁制叱诃驱摈受惭耻</p><p>诸<a href=\"/remen/fofa.html\" class=\"keylink\" target=\"_blank\">佛法</a>教功德海因此<a href=\"/remen/pojie.html\" class=\"keylink\" target=\"_blank\">破戒</a>悉枯竭</p><p>譬如宝海水清净或被淤泥而浑浊</p><p>亦如莲花满池开或被狂风而摧坏</p><p>如是末法破戒人损灭佛教亦如是</p><p>若有净修梵<a href=\"/remen/xingzhe.html\" class=\"keylink\" target=\"_blank\">行者</a>逢斯恶友常远离</p><p>彼人命尽堕阿鼻受苦百千无数劫</p><p>从此<a href=\"/remen/diyu.html\" class=\"keylink\" target=\"_blank\">地狱</a>受罪已或生畜趣或为人</p><p>贫穷下贱及聋哑眇目矬陋多疾病</p><p>手足诸根不完具见者悉皆生惊怖</p><p>无信无行无善根昼夜饥寒常忧苦</p><p>复被众人生嗔恨以其瓦石而捶打</p><p>如是三苦常缠缚一切罪业应远离</p><p>常须亲近佛法僧净持戒律头陀行</p><p>如是名利并眷属如幻如化如影像</p><p>有为之法暂时间不久乖离即散坏</p><p>唯有无上佛菩提妙地十力波罗蜜</p><p>坚固修习勿生疑未来究竟大安乐◎</p><p>尔时世尊说此颂已。告尊者护国言。若有补特伽罗。于菩萨乘不依法行。有是过失者。当得不依法者而来敬爱。懈怠者得懈怠人敬爱。无智者得无智人敬爱。如是互相敬爱。贪着利养。嫉妒贵族。懈怠狂乱。绮语两舌。谄佞他人。虚诳父母及自师长。或入王城及诸聚落。不为利益众生化诸群品。一向妄言。我是大智多闻博识。诳惑有情唯求财利。轻弃善法都无所获。犹如破器无堪贮用。于彼众人多生怨恶。听信邪言虚妄推度。是法说非非法说是。于佛<a href=\"/remen/zhengfa.html\" class=\"keylink\" target=\"_blank\">正法</a>无心爱乐。生于下族贫贱之家。为见少利来投佛法希求出家。及得为僧行非梵行。于佛法教全无所成。何况大智。佛告尊者如是补特伽罗。不应<a href=\"/remen/shuofa.html\" class=\"keylink\" target=\"_blank\">说法</a>。人天之善尚不能续。何况菩提而得成就</p><p>尔时世尊复告尊者护国言。有八种补特伽罗。远离菩提。不得为说殊妙之法。护国白言。何等八种补特伽罗。唯愿说之。佛言。一者蔑戾车处于彼受生。二者贫穷之家于彼受生。三者下贱之家于彼受生。四者纵得人身丑陋痴钝。五者具足盖缠。身心忧戚。六者弃背贤善亲近恶友。七者长有疾病身体尪羸。八者众苦逼迫直至命终。如是八种补特伽罗。远离菩提。不得说法。于是护国复白佛言。不应说法更有何义。佛言护国。若有补特伽罗无决定者。我不说菩提。于虚妄者。我不说清净行。于懈怠者。我不说菩萨行。于悭吝者。我不说供佛行。于我慢者。我不说波罗蜜清净。于无慧者。我不说断疑法。于嫉妒者。我不说心清净。于无信根者。我不说总持法。于无德者。我不说善逝法。于贪亲爱者。我不说身清净。于不善律仪者。我不说谤佛有过失法。于妄言者。我不说语清净。于我慢者。我不说恭敬法。于无识者。我不说修学法。于为身命者。我不说求于道法。如是补特伽罗。不应说法。时护国白言。于意云何。佛言护国。为此有情愚痴迷惑。<a href=\"/remen/xinshi.html%09\" class=\"keylink\" target=\"_blank\">心识</a>颠倒虚妄分别。不依法教。乃至天上人间不应为说。尔时世尊而说颂曰</p><p>不定诸有情补特伽罗等</p><p>我慢自贡高贪着于利养</p><p>恒行不律仪深着于五欲</p><p>增长诸烦恼远离佛菩提</p><p>退失于善法懈怠不修习</p><p>犹豫多散乱于其戒法言</p><p>而不生信受因为贫穷逼</p><p>方便求出家设得作苾刍</p><p>轻舍于道法如弃金宝担</p><p>荷负于麻担虽欲入深山</p><p>到彼寂静处无意乐修禅</p><p>邪思而散乱障碍于辩才</p><p>沉没大智慧坠堕恶趣中</p><p>设复得人身丑陋不具足</p><p>懈怠性愚痴不行众善法</p><p>诸根常暗钝堕大崄难中</p><p>经彼俱胝劫迷没不解脱</p><p>若行邪利济得证佛菩提</p><p>调达不正知应成善逝果</p><p>若人贪利养坠堕于众生</p><p>如空大风力能堕诸飞鸟</p><p>邪福势尽时其义亦如是</p><p>无信破戒者见善如盲人</p><p>譬如焚尸柴不吉人嫌弃</p><p>虽复发<a href=\"/remen/shanxin.html\" class=\"keylink\" target=\"_blank\">善心</a>无彼广大智</p><p>谤法不信故解脱非究竟</p><p>譬如画无胶庄严色不久</p><p>我慢自贡高其义亦如是</p><p>若求佛菩提不惜于身命</p><p>于法甚深言勇猛勤习学</p><p>舍善行非法所行增过失</p><p>堕于大火坑若闻如是法</p><p>依法而受行断除贪爱心</p><p>修植众德本乃至于一句</p><p>通达悉明了如是积功德</p><p>成就最上道永离于愚盲</p><p>尔时世尊说此颂已。告尊者护国言。我于过去无量无边不可说不可说阿僧祇劫。时有佛出世。号曰成义意如来应供正遍知明行足善逝世间解无上士调御丈夫天人师佛世尊。尔时有大国王。名曰发光。主阎浮提。其地广阔一万六千由旬。其中州城数满二万。其发光王所居城邑。名曰宝光。其城东西长十二由旬。南北阔七由旬。城有七重七宝所作。彼王善行八正之道。种族豪盛有千俱胝。其国人民寿十俱胝岁。王有太子。名曰福光。诸根具足色相端严殊妙第一。太子生时有千宝藏从地涌出。内有一藏现王殿前。满中七宝高七人量。复令一切众生所作如意。乃至禁缚之者俱得解脱。又彼大子生得七日。一切伎艺工巧算术皆悉明了。乃至世出世间一切事业无不通解。于夜分中有净光天子来为说法。告太子言。福光谛听。汝须息心不应散乱。于诸尘境常当远离。昼夜思惟有为之法当观<a href=\"/remen/wuchang.html\" class=\"keylink\" target=\"_blank\">无常</a>。<a href=\"/remen/shouming.html\" class=\"keylink\" target=\"_blank\">寿命</a>尽时谁是救者。于诸非法而生怖畏。</p></div>"
},{
    "title": "佛说护国尊者所问大乘经 第三卷",
    "author": "施护 译",
    "html": "<div class=\"B1_text\"><p>佛说护国尊者所问大乘经 第三卷</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传法大师臣施护奉 诏译</p><p>尔时净光天子而说颂曰</p><p>太子汝当知莫着于迷醉</p><p>于此崄难中勤求于出离</p><p>如佛所说言若离迷醉者</p><p>此人大勇猛善行于<a href=\"/remen/lvyi.html\" class=\"keylink\" target=\"_blank\">律仪</a></p><p>清净无瑕秽所见诸<a href=\"/remen/zhongsheng.html\" class=\"keylink\" target=\"_blank\">众生</a></p><p>心生慈愍行<a href=\"/remen/chengfo.html\" class=\"keylink\" target=\"_blank\">成佛</a>当不久</p><p>过去一切佛现在及未来</p><p>皆从众善生远离贪嗔痴</p><p>饮食及衣服金银摩尼宝</p><p>种种<a href=\"/remen/zhuangyan.html\" class=\"keylink\" target=\"_blank\">庄严</a>具舍施利众生</p><p>广历俱胝劫一心求<a href=\"/remen/puti.html\" class=\"keylink\" target=\"_blank\">菩提</a></p><p>未曾有疲懈或舍于身分</p><p>头目手足等于彼求乞人</p><p>心生大<a href=\"/remen/huanxi.html\" class=\"keylink\" target=\"_blank\">欢喜</a>以此积<a href=\"/remen/gongde.html\" class=\"keylink\" target=\"_blank\">功德</a></p><p>而成佛菩提设处国王位</p><p>豪贵而最上美女及眷属</p><p>昼夜常围绕宫殿及国城</p><p>悉皆如幻化譬如坏器等</p><p>阳焰水沫泡其体不坚牢</p><p>非实非久住如是<a href=\"/remen/wuchang.html\" class=\"keylink\" target=\"_blank\">无常</a>法</p><p>虚妄汝当知父母与妻男</p><p>谁能相救济所作<a href=\"/remen/shane.html\" class=\"keylink\" target=\"_blank\">善恶</a>业</p><p>是人随业行如是无数劫</p><p>常沉<a href=\"/remen/shengsi.html\" class=\"keylink\" target=\"_blank\">生死</a>海亦如无目人</p><p>于境而不了虚受于勤劳</p><p>终堕崄恶趣菩提最上路</p><p>勇猛<a href=\"/remen/jingjin.html\" class=\"keylink\" target=\"_blank\">精进</a>行乃至于命终</p><p>不生三恶道佛世人难值</p><p><a href=\"/remen/zhengfa.html\" class=\"keylink\" target=\"_blank\">正法</a>难得闻降伏<a href=\"/remen/fannao.html\" class=\"keylink\" target=\"_blank\">烦恼</a>怨</p><p>亲近于善友恒修入正道</p><p>安住<a href=\"/remen/putixin.html\" class=\"keylink\" target=\"_blank\">菩提心</a>不退于佛道</p><p>如是行方便<a href=\"/remen/shijian.html\" class=\"keylink\" target=\"_blank\">世间</a>无有上</p><p>过去一切佛舍离于亲爱</p><p>常处于深山<a href=\"/remen/zhengnian.html\" class=\"keylink\" target=\"_blank\">正念</a>自思惟</p><p>坚固如金刚志求无上道</p><p>尔时佛告尊者护国言。净光天子说此颂已。彼福光太子年至十岁。<a href=\"/remen/zhihui.html\" class=\"keylink\" target=\"_blank\">智慧</a>明达而无戏论。于世所有园林花卉流泉浴池歌舞作乐而不爱着。乃至国城宫殿象马车乘金银财宝。一切所欲之事。悉皆远离。一心思惟。我身虚幻四大假合无有坚实。大地诸天悉非究竟。凡夫众生常行非法。愚痴迷惑分别亲疏。耽着欲乐无有厌足。永处<a href=\"/remen/lunhui.html\" class=\"keylink\" target=\"_blank\">轮回</a>无<a href=\"/remen/jietuo.html\" class=\"keylink\" target=\"_blank\">解脱</a>时。我于如是愚迷人中而乃受生。作是念已。志意系心专求解脱</p><p>尔时<a href=\"/remen/shizun.html\" class=\"keylink\" target=\"_blank\">世尊</a>复告尊者护国言。彼发光王为其太子。选择最上净妙福地。建置一城名曰爱乐。其城七重于其城中有七百街道。纯以七宝铃铎真珠罗网遍覆其上。复有六十众宝妙盖八万宝幢。于诸街巷次第行布。一一宝幢有六万宝索。一一宝索有十四俱胝乐器。如是乐器微风吹动。出妙音声如百千天乐。又于此城街巷衢路处处各住五百童女。是诸童女身相端严颜貌和悦。于诸音乐歌舞作倡一切悉能。时发光王敕告之曰。令诸童女昼夜作乐不得间断。所有四方一切人民来入此城。见斯音乐快乐之事奔聚看玩。令其太子心生乐着。又复王言。所有众生。求饮食者施以饮食。求衣服者施以衣服。求花鬘涂香者施以花鬘涂香。求床榻卧具者。施以床榻卧具。乃至以金银摩尼砗磲码瑙珊瑚真珠吠琉璃等。如是诸宝处处堆积。复有象马车乘。皆以众宝种种庄严。令一切众生随意受用</p><p>尔时发光王。复为太子。于此城中修建一宫广一由旬。造四门楼户牖轩窓。皆以七宝种种庄严。于此宫中置一大殿。用百千珍宝周匝庄校。于殿中间安四俱胝众宝床榻及以卧具。复于城中置一大园。花菓树木其数甚多。蓊蔚开敷世所希有。于其中间排一切宝树。光明照曜无不爱乐。又于园中有七宝池。于池四边有四界道四宝所成。所谓金银吠琉璃玻璃于池周匝。置一百八师子口水从彼入。复置一百八师子口水从彼出。其中复生钵讷摩花。乌怛钵攞花。俱母那花。奔拏哩迦花等。种种名花恒时开敷于池周匝。复有八百宝树。一一宝树各悬宝索。一一索上有俱胝数乐器。微风吹动出妙音声。令诸众生闻者爱乐。复次宝树悬挂八十百千珍宝妙幡。又于池上置大宝网。而以为盖覆太子身令离尘坌</p><p>尔时发光王。复令殿内以其七宝造四俱胝宝座。一一宝座各以五百上妙之衣敷于座上。于其中间置一大座高七人量。以八十俱胝上妙宝衣敷设其上。此是福光太子所登之座。于诸座前各置香炉纯金所成。于炉周匝悬金铃铎及金莲花。摩尼宝网四面严饰光明照耀。昼夜三时恒爇沉香及散妙花。复于园内有九十九百千摩尼宝。一一摩尼宝广一由旬。有大光明照一切世界</p><p>尔时世尊复告护国言。福光太子园苑之内。有种种飞鸟。鹦鹉鸲鹆。鸳鸯鹅鸭。孔雀<a href=\"/remen/sheli.html\" class=\"keylink\" target=\"_blank\">舍利</a>。俱枳罗鸟俱拏罗鸟。迦陵频伽。命命鸟等。如是众鸟俱善人言。每群飞时作微妙声。如众音乐而无有异。亦如天帝欢喜之园。令诸<a href=\"/remen/tianren.html\" class=\"keylink\" target=\"_blank\">天人</a>受妙快乐。彼发光天子。复为太子修馔上味饮食。逐日供给五百千车。复令使命于诸城邑聚落。选取童女年十六岁至二十岁者。色相端严诸根具足。不长不短不肥不瘦不白不黑。身出白檀香口出优钵罗花香。言词美善。心意纯直而无妒忌。善解博奕歌舞戏乐。乃至一切世间。工巧伎艺无不悉解。如是童女。得八十俱胝来入王城</p><p>尔时发光天子。以此八十俱胝童女赐于太子。王自宫中所有童女。复赐一俱胝王诸亲眷。亦以一俱胝童女奉上太子。宰辅重臣亦以一俱胝童女奉上太子。国城庶民亦以一俱胝童女奉上太子。如是八十四俱胝童女。俱令侍从承事及歌舞作乐悦乐太子</p><p>佛告尊者护国言。尔时福光太子。见是事已。于其国城宫殿楼阁。园林池沼象马珍宝。及诸童女歌舞唱妓。种种作乐之事都不爱着。而自思惟。此诸女等于我身分为大恶友。断我善根增诸烦恼。常处轮回。无有<a href=\"/remen/zizai.html\" class=\"keylink\" target=\"_blank\">自在</a>。譬如有人处于禁缚终不能出。尔时太子。见此过失。于十年中。于色声香味触五尘诸境而不爱着。一心思惟。诸恶友众云何舍离。而自<a href=\"/remen/xiuxing.html\" class=\"keylink\" target=\"_blank\">修行</a>得其解脱。作是念已。彼诸童女即诣王宫。白父王言。其福光太子。于诸婇女戏乐歌舞都不顾视。独坐思惟远离声色。尔时发光天子。闻是事已。心忽惊愕怪未曾有。即时统领八万小王及诸臣从。来入太子所住宫中。见彼太子。孤处宫殿仪貌寂然。涕泪悲泣心大苦恼。迷闷躄地良久乃苏。从地而起即说颂曰</p><p>子为最上宝云何不观我</p><p>忧恼心惶乱云何舍所爱</p><p>种种富乐事此城妙庄严</p><p>众宝为严饰宫殿妙楼阁</p><p>园林及浴池象马七珍财</p><p>衣服及饮馔如是无量数</p><p>而以供给之复有诸童女</p><p>容颜甚奇妙端正广庄严</p><p>如彼天女相心性善纯直</p><p>通达诸伎艺歌舞及音乐</p><p>人间无有比所为适悦汝</p><p>令其心快乐云何无所著</p><p>于斯而舍离独处于深宫</p><p>颜貌甚寂澹令诸童女等</p><p>各各怀忧恼如彼莲花萎</p><p>俱来而白我太子汝当知</p><p>如是诸童女端正俱年少</p><p>口出优钵香身有栴檀气</p><p>两目绀如莲善知人心意</p><p>令于昼夜中亲近作戏乐</p><p>今汝正是时于此而厌弃</p><p>于汝意云何为我速宣说</p><p>又向园林中安置摩尼宝</p><p>九十九百千各广一由旬</p><p>光明普照耀宝树悬宝幡</p><p>其数有八万花菓皆茂盛</p><p>具有众飞鸟孔雀及鹅鸭</p><p>迦陵频迦等皆出微妙音</p><p>复于诸树间各垂于宝索</p><p>一一宝索中皆有妙乐器</p><p>微风吹动时出于妙音声</p><p>清响如天乐云何而不恋</p><p>又此诸宫殿皆以众宝成</p><p>金银摩尼珠砗磲与码瑙</p><p>琉璃真珠等庄严甚微妙</p><p>于此宝殿中安置金香炉</p><p>四面垂珠网俱胝细妙衣</p><p>以用庄严上昼夜三时中</p><p>长爇栴檀香如彼天帝宫</p><p>善法堂无异汝今不爱乐</p><p>违背于父母都无孝敬心</p><p>令我增苦恼言已而悲泣</p><p>为我速宣说太子见所问</p><p>稽首白父王世间五欲境</p><p>坠堕于众生缠缚于有情</p><p>增长大过失永处于轮回</p><p>无有得出离我今求解脱</p><p>发大菩提心远离诸尘染</p><p>一切女人身众恶不净本</p><p>我观如怨家贪嗔镇相随</p><p>流浪于生死牵系诸众生</p><p>常处大崄路又此女色相</p><p>皮肤裹不净血肉与骨髓</p><p>肠胃大小便[目*(山/虫)]泪洟唾等</p><p>如是秽恶身云何令爱乐</p><p>譬如毒药树开花众所爱</p><p>采花毒入身不觉殒其命</p><p>国城与宫殿音乐及歌舞</p><p>究竟不坚牢如梦如幻化</p><p>亦如春树木滋茂叶芬芳</p><p>才至冬月时凋落悉枯悴</p><p>女人及富饶不久亦如是</p><p>愚痴狂乱心常没贪欲海</p><p>斗诤起憎嫉互相行杀害</p><p>父王及眷属妻子并男女</p><p>于彼恶趣中谁能行救济</p><p>菩萨大智人身心常寂静</p><p>观彼如草木不动如须弥</p><p>常乐处深山一心求正道</p><p>浮世不久住如山水急流</p><p>人命若浮云须臾即散灭</p><p>坠堕三有中迷没于生死</p><p>我不着愚迷远离于虚妄</p><p>色声五欲尘非是菩萨境</p><p>福尽无福生业尽复生业</p><p>如鸟禁笼中长不得自在</p><p>六尘如毒蛇损恼于众生</p><p>四大不坚实犹如空聚落</p><p>父王今当知速舍虚妄境</p><p>归趣真解脱常运妙法船</p><p>度脱于三有迷者令<a href=\"/remen/juewu.html\" class=\"keylink\" target=\"_blank\">觉悟</a></p><p>禁缚得解脱患苦使获安</p><p>盲者与开目贫穷赐珍财</p><p>悉令离忧苦复为众有情</p><p>枯竭贪爱河照烛黑暗路</p><p>广布于云雷降霔<a href=\"/remen/ganlu.html\" class=\"keylink\" target=\"_blank\">甘露</a>雨</p><p>除热得清凉成就最上智</p><p>父王今当知何人怀慈忍</p><p>而欲作怨家何人具智慧</p><p>怖见<a href=\"/remen/fofa.html\" class=\"keylink\" target=\"_blank\">佛法</a>僧何人有眼目</p><p>入于崄路行何人得菩提</p><p>而欲作散乱如斯有智人</p><p>必不行邪道我宁上须弥</p><p>投身入大海于此五欲尘</p><p>终不生染着所有诸婇女</p><p>并及于眷属请王速将归</p><p>于此勿久住在家多过失</p><p>障蔽佛菩提我舍于国城</p><p>及诸眷属等行诣于深山</p><p>修习清净行志求无上道</p><p>尔时佛告尊者护国言。彼福光太子处于宝殿。是诸童女围绕侍从。太子观之深生厌离。于三威仪中行住坐时。求断一切烦恼。于月初八日于地而坐。正意思惟离诸尘染。作是观已于中夜时。忽闻空中净光天子赞佛赞法及苾刍众。如是闻已。身毛皆竖悲喜交并合掌向空以颂问曰</p><p><a href=\"/remen/xukong.html\" class=\"keylink\" target=\"_blank\">虚空</a>诸天大慈愍发声称赞赞何人</p><p>我要归依求出离愿乐听闻为开演</p><p>尔时净光天子。于虚空中闻彼所问。而为太子说所赞事。以颂答曰</p><p>我今称赞大<a href=\"/remen/shamen.html\" class=\"keylink\" target=\"_blank\">沙门</a>彼佛名曰成义意</p><p>常以十善化群迷救济孤独诸有苦</p><p>方便智慧最为上功德神力无有比</p><p>常有十千那由他苾刍之众恒恭敬</p><p>太子复问净光天有何功德及相好</p><p>彼佛所行菩提行重为宣说我乐闻</p><p>尔时净光天子。复为太子说佛功德相好。以颂答曰</p><p>佛顶如须弥出众而高显</p><p>螺发而绀青右旋俱齐整</p><p>眉间白毫光照耀如千日</p><p>目绀净分明犹如青莲叶</p><p>颔臆如师子唇色胜频婆</p><p>齿密无缺减白类如珂雪</p><p>脐轮广右旋如净颇[王*梨]宝</p><p>舌色如红莲广长而薄净</p><p>舒展覆面轮此相最微妙</p><p><a href=\"/remen/fanyin.html\" class=\"keylink\" target=\"_blank\">梵音</a>而清响美妙出世间</p><p>一切诸天人闻者皆欢喜</p><p>假使百千乐莫等佛音声</p><p>功德广无边能断众生惑</p><p>令行菩提行复次诸飞鸟</p><p>名曰紧那啰鸳鸯俱枳罗</p><p>嚩哩呬拏鹅具沙俱拏罗</p><p>迦陵频伽等各有色相严</p><p>佛相好亦然佛以一言辞</p><p>随众各得解近远平等闻</p><p>如来法自在项颈长细妙</p><p>量等于身分臂膊而[月*庸]圆</p><p>垂手过于膝如是妙端严</p><p>七处皆平满双肱如象鼻</p><p>两腨胜鹿王阴相而藏隐</p><p>犹如龙马王身毛绀右旋</p><p><a href=\"/remen/wuwei.html\" class=\"keylink\" target=\"_blank\">无畏</a>如师子佛顶如天盖</p><p>严饰金色身行步同牛王</p><p>足现千辐轮莎悉帝迦相</p><p>如是广端严世间甚希有</p><p>汝今若亲近有德与无德</p><p>有福及无福一一自当知</p><p>若有称佛名赞毁俱不着</p><p>如莲在水中淤泥不可染</p><p>我佛大导师世间无有上</p></div>"
},{
    "title": "佛说护国尊者所问大乘经 第四卷",
    "author": "施护 译",
    "html": "<div class=\"B1_text\"><p>佛说护国尊者所问大乘经 第四卷</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传法大师臣施护奉 诏译</p><p>佛告尊者护国言。尔时福光太子。闻<a href=\"/remen/xukong.html\" class=\"keylink\" target=\"_blank\">虚空</a>中净光天子赞<a href=\"/remen/fofa.html\" class=\"keylink\" target=\"_blank\">佛法</a>僧无量<a href=\"/remen/gongde.html\" class=\"keylink\" target=\"_blank\">功德</a>相好<a href=\"/remen/zhuangyan.html\" class=\"keylink\" target=\"_blank\">庄严</a>之事。心大<a href=\"/remen/huanxi.html\" class=\"keylink\" target=\"_blank\">欢喜</a>正意系心端坐思惟。彼佛<a href=\"/remen/shizun.html\" class=\"keylink\" target=\"_blank\">世尊</a>具足功德。所说妙法真实无谬。声闻<a href=\"/remen/dizi.html\" class=\"keylink\" target=\"_blank\">弟子</a>梵行清白。又复思惟<a href=\"/remen/lunhui.html\" class=\"keylink\" target=\"_blank\">轮回</a>大苦。一切<a href=\"/remen/zhongsheng.html\" class=\"keylink\" target=\"_blank\">众生</a>愚痴障蔽不觉不知。常以身见起诸惑染广增过失。<a href=\"/remen/shengsi.html\" class=\"keylink\" target=\"_blank\">生死</a>轮回相续不绝。诸有智者应当远离。又复思惟愚痴迷暗。起三种思动发身语。造<a href=\"/remen/shane.html\" class=\"keylink\" target=\"_blank\">善恶</a>业熏识成种。如是名色六入触受苦报相续。爱取缠润增长有支。如是结生老死谁免。我观生死少味多苦。逼迫身心是可厌患。速宜亲近彼佛如来微妙之法。断诸<a href=\"/remen/fannao.html\" class=\"keylink\" target=\"_blank\">烦恼</a>求出轮回。若近恶友耽着欲乐。人天之报尚不能得。何况阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a></p><p>尔时福光太子。作是念已。于此宫城深生厌离。我今于此终不<a href=\"/remen/jietuo.html\" class=\"keylink\" target=\"_blank\">解脱</a>。宜应速舍别求静处修习梵行。时彼太子发此志已。即便离殿欲往门出。又虑亲眷而为留难。遂却上殿面东而立。遥告佛曰。成义如来应正等觉。具一切智神力广大。愿赐慈悲救护于我。我于此处掷身出外。欲求解脱。作是语已即便掷身。佛以神足舒其右手。放大光明照太子身。其光化为千叶莲花承太子足。又此莲花复出百千微妙光明。照于太子令心适悦。经须臾间将至佛前。佛摄光明莲花不现。尔时太子如山而下。即到佛前合掌恭敬。旋绕世尊志心称念。南无成义意如来应正等觉所说妙法。及苾刍众我悉归依。作是语已。五体投地<a href=\"/remen/lifo.html\" class=\"keylink\" target=\"_blank\">礼佛</a>千拜即以伽陀赞叹佛曰</p><p>稽首无上大医王我身大患久未除</p><p>愿佛慈愍垂救度少赐如来妙法药</p><p>昼夜独坐自思惟一心求离五欲境</p><p>空界<a href=\"/remen/tianren.html\" class=\"keylink\" target=\"_blank\">天人</a>发声言劝导归依来佛所</p><p>佛为出世大导师何得众生造过失</p><p>于大难中垂救护令彼盲迷开智眼</p><p>我今虽发信<a href=\"/remen/foxin.html\" class=\"keylink\" target=\"_blank\">佛心</a>贫乏如来功德宝</p><p>求出缠缚趣解脱愿佛慈悲垂摄受</p><p>于其暗室燃慧灯破我疑惑无明等</p><p>宣扬清净妙法门如佛所行菩提道</p><p>稽首无比大医王满我意愿除诸病</p><p>一切<a href=\"/remen/wangxiang.html\" class=\"keylink\" target=\"_blank\">妄想</a>悉消除抛离恶趣到<a href=\"/remen/bian.html\" class=\"keylink\" target=\"_blank\">彼岸</a></p><p>永出烦恼大海中常行如来八正道</p><p>如是真实为我说如佛所说我行之</p><p>志求无上大菩提修习菩萨真实行</p><p>成就福德无尽报舍于世寿为法寿</p><p>一切缠缚永断除究竟<a href=\"/remen/yuanman.html\" class=\"keylink\" target=\"_blank\">圆满</a>菩提道</p><p>佛告尊者护国言。尔时成义意如来。见彼太子<a href=\"/remen/xinxing1.html\" class=\"keylink\" target=\"_blank\">信心</a>清净善根纯熟。即为宣说菩萨行法。福光太子闻是法已。得总持门证妙解脱。成就五通踊身空中散花<a href=\"/remen/gongyang.html\" class=\"keylink\" target=\"_blank\">供养</a>。作供养已从虚空中下。合掌向佛赞叹如来。即说颂曰</p><p>稽首我佛真金色相好最上面如月</p><p>功德<a href=\"/remen/zhihui.html\" class=\"keylink\" target=\"_blank\">智慧</a>无等伦永离三有常清净</p><p>牟尼螺髻绀青色高显清净如须弥</p><p>我观无等无边佛眉间毫光普照耀</p><p>如军那花及朗月过于珂雪与砗磲</p><p>如是皎洁大光明除灭众生诸罪暗</p><p>目净辉朗如青莲常以慈颜顾我等</p><p>怨亲无二平等观有情无情俱获益</p><p>舌如赤铜而广长或覆面轮或大千</p><p>应机流演大小乘普救<a href=\"/remen/shijian.html\" class=\"keylink\" target=\"_blank\">世间</a>诸有苦</p><p>我今<a href=\"/remen/dl.html\" class=\"keylink\" target=\"_blank\">顶礼</a>如来齿四十齐密白如珂</p><p>四牙锋利若金刚俱发光明济群品</p><p>我今礼佛真实语离诸虚诳绮言辞</p><p>通达性相甚深文破暗除迷百千刹</p><p>梵王帝释护世主龙天八部及三涂</p><p>如是蒙光苦恼除俱出轮回生死海</p><p>我佛双腨如鹿王行似牛王举步稳</p><p>下足登涉地面时山川大地俱震动</p><p>我<a href=\"/remen/foshen.html\" class=\"keylink\" target=\"_blank\">佛身</a>相妙端严皮肤柔软真金色</p><p>一切世间无有比众生见者无厌足</p><p>佛于过去百千劫能舍一切利众生</p><p>俱令离苦出烦笼我今归礼大慈父</p><p>佛以法财施一切持戒忍辱<a href=\"/remen/jingjin.html\" class=\"keylink\" target=\"_blank\">精进</a>修</p><p><a href=\"/remen/chanding.html\" class=\"keylink\" target=\"_blank\">禅定</a>智慧悉圆明我今礼佛无等智</p><p>我佛<a href=\"/remen/wuwei.html\" class=\"keylink\" target=\"_blank\">无畏</a>大师子能破无边烦恼魔</p><p>善疗众病悉消除我今顶礼灭三毒</p><p>身口意业无尘染<a href=\"/remen/sanjie.html\" class=\"keylink\" target=\"_blank\">三界</a>无著出水莲</p><p><a href=\"/remen/fanyin.html\" class=\"keylink\" target=\"_blank\">梵音</a>深妙如梵天迦陵频伽声莫比</p><p>我今礼佛出三有常观世界如幻化</p><p>如梦如电非久停无人<a href=\"/remen/wuwo.html\" class=\"keylink\" target=\"_blank\">无我</a>无众生</p><p>法本空寂无有生不能知悟随轮转</p><p>垂慈广为诸众生方便随机宣妙法</p><p>大圣医王众所归恒治老死忧悲恼</p><p>如是普利诸众生各令善逝人天路</p><p>如是慈悲牟尼主常愍轮回<a href=\"/remen/liudao.html\" class=\"keylink\" target=\"_blank\">六道</a>中</p><p>如蚁循环无了期引彼愚盲得正路</p><p>如是依法证菩提具法<a href=\"/remen/zizai.html\" class=\"keylink\" target=\"_blank\">自在</a>利世间</p><p>如佛所说八正道闻者适悦生敬爱</p><p>佛声微妙过梵天巘达哩嚩紧那啰</p><p>及诸天女美妙音非似佛声多方便</p><p>清净语音功德普众生随类各得闻</p><p>如是为乘趣菩提一一离凡得解脱</p><p>种种上妙物供佛获得最上人天福</p><p>或为帝主或宰臣常受大富大快乐</p><p>或作金轮王四洲具足千子及七宝</p><p>恒行十善利世间一切众生皆随顺</p><p>或为护世或忉利或处夜摩睹史陀</p><p>及至他化与梵天皆因供养诸佛得</p><p>如是见佛及听法俱能出离诸苦恼</p><p>令彼不堕恶道中安乐寂静无尘染</p><p>佛能安住诸世间求福之者皆令福</p><p>如是获福长相续俱胝多劫不可尽</p><p>最上微妙庄严刹众生生者无尘垢</p><p>身光照耀胜天人身口意业俱清净</p><p>成就种种功德相名闻流布诸世间</p><p>天上人间俱敬爱彼人供养诸佛得</p><p>我佛久离诸苦恼十方佛刹皆称赞</p><p>一切徒众悉归依无不爱乐慈悲相</p><p>我今稽首人中尊湛然不动无为相</p><p>令我获证五<a href=\"/remen/shentong.html\" class=\"keylink\" target=\"_blank\">神通</a>住立虚空伸赞佛</p><p>稽首无畏佛世尊无垢清净出世间</p><p>所有称赞诸功德回施人天成正觉</p><p>佛告尊者护国言。尔时发光天子。于其中夜忽闻福光太子宫城之内有大哭声惊愕忧惶。莫知凶吉。即时将诸臣从及其眷属。来诣太子宫中问诸宫人。汝等云何夜来啼哭。时彼宫人即奏王言。福光太子。忽尔离宫莫知所止。忧惧悲痛是以啼哭。尔时发光天子。闻是语已足如蹋险。忽然躄地良久乃稣。从地而起心生忧恼。涕泪悲泣欲往千城处处寻觅。时爱乐城中护城圣贤。告于王言。彼福光太子往诣东方。礼觐供养成义意佛。时发光天子闻是语已。即将八十四俱胝宫人婇女。及百千那由他侍从眷属。周匝围绕往诣东方。至成义意如来处。到已。五体投地。礼世尊足。住立一面合掌向佛。以颂赞曰</p><p>稽首归依功德海妙湛总持无等尊</p><p>天龙八部众所归一切观佛无厌足</p><p>三十二相妙端严七宝严身世希有</p><p>巍巍赫赫妙金山超出世间归命礼</p><p>过去难思俱胝劫<a href=\"/remen/xiuxing.html\" class=\"keylink\" target=\"_blank\">修行</a>供养俱胝佛</p><p>深植德本广无边成就佛身妙色相</p><p><a href=\"/remen/bushi.html\" class=\"keylink\" target=\"_blank\">布施</a>持戒忍辱行精进禅定善巧便</p><p>如是历修胜行成色相圆明光照耀</p><p>日月闪电摩尼宝帝释梵王身色光</p><p>如是等光对<a href=\"/remen/foguang.html\" class=\"keylink\" target=\"_blank\">佛光</a>一时隐没俱不现</p><p>佛身如现水中月变化随机亦复然</p><p>托梦乘象入母胎舍于睹史天王位</p><p>佛身<a href=\"/remen/wuxiang.html\" class=\"keylink\" target=\"_blank\">无相</a>如虚空示生人世救群品</p><p>初生七步帝释随天上人中为最上</p><p>彼佛无法不了知亦无师学书自解</p><p>而成寂静三摩地救拔众苦令解脱</p><p>舍离父母及亲眷出彼王城入深山</p><p>俱胝天众围绕佛降伏四魔成正觉</p><p>观彼世间不究竟众生沉溺处轮回</p><p>垂慈为彼转法轮令离<a href=\"/remen/wuchang.html\" class=\"keylink\" target=\"_blank\">无常</a>出苦难</p><p>佛证寂灭清净法成就福智及方便</p><p>牟尼起化现身光如是佛相悉具足</p><p>我礼牟尼无边智我礼究尽法界法</p><p>虽知幻化无去来垂慈普救诸含识</p><p>善哉佛说菩提道引彼众生得菩提</p><p>如是<a href=\"/remen/zhengfa.html\" class=\"keylink\" target=\"_blank\">正法</a>我所求正法能度世间苦</p><p>我佛常处三有中救疗一切烦恼病</p><p>以我称赞佛功德<a href=\"/remen/huixiang.html\" class=\"keylink\" target=\"_blank\">回向</a>菩提及众生</p><p>尔时佛告尊者护国言。彼成义意如来。见此发光天子归依赞叹信心坚固。求趣解脱。即随王意而为<a href=\"/remen/shuofa.html\" class=\"keylink\" target=\"_blank\">说法</a>。时发光天子闻佛所说。即于阿耨多罗三藐三菩提。得不退转</p><p>尔时福光太子。见是父王归依彼佛心生信敬。即诣佛前。合掌向佛而白佛言。如来应供正遍知。唯愿世尊。往爱乐城受我饮食供养。时成义意如来。默然许之。受太子请时。福光太子。即告父王及诸眷属。我今请佛。所有宫殿园苑及一切珍宝庄严之具。施佛供养。汝诸眷属勿为障吝。异口同音起<a href=\"/remen/suixi.html\" class=\"keylink\" target=\"_blank\">随喜</a>心。尔时父王及诸眷属俱发声言。愿舍所有施佛供养我皆随喜</p><p>尔时成义意如来。与诸苾刍恭敬围绕。入爱乐城受彼供养。时福光太子。以五百千车上妙饮食。供养世尊及苾刍众。复次福光太子。为佛及众广以七宝造僧伽蓝。用无数摩尼宝网及伞盖等四面严饰。复置百千床榻卧具。以妙衣服敷设其上。又于精舍左右。行布花果树木流泉浴池。于其池中生奔拏哩迦花及优钵罗花等。复次于一一苾刍前。头面作礼献僧伽梨衣。日日三时亦复如是。经三俱胝岁昼夜焚修。亦不眠卧亦无疲倦。亦不沐浴洗濯香鬘涂饰。亦无嗔恚贪爱。乃至为法不惜身命。何况外财如佛所说如说而行。乃至成义意如来入于<a href=\"/remen/niepan.html\" class=\"keylink\" target=\"_blank\">涅槃</a>。尔时太子。以赤栴檀茶毗如来。于阎浮提内所有一切上妙名花。及诸花鬘。涂香粖香种种伎乐。于茶毗处供养<a href=\"/remen/sheli.html\" class=\"keylink\" target=\"_blank\">舍利</a>。尔时阎浮提内一切众生。俱以香花饮食皆来供养。如是经百千岁</p><p>尔时福光太子。收<a href=\"/sheli/fo/\" class=\"keylink\" target=\"_blank\">佛舍利</a>。以其七宝造九十四俱胝塔。俱以真珠罗网周匝严饰。又诸塔前竖立五百七宝伞盖花果树木及百千音乐。又一一塔前置百千灯盆。每一一盆中燃百千灯。如是供养至一俱胝岁。然后太子<a href=\"/remen/chujia.html\" class=\"keylink\" target=\"_blank\">出家</a>剃发。为苾刍相。行头陀行。持钵乞食伏断烦恼。常行法施满四俱胝岁。如佛所行无有疲倦。时爱乐城中护城贤圣。一切小王宫嫔眷属及诸众生。皆敩太子出家剃发修清净行。时净光天子。互相告言。一切小王及诸人民等悉皆出家。我等往彼承事太子。如供养<a href=\"/remen/sanbao.html\" class=\"keylink\" target=\"_blank\">三宝</a>。尔时成义意如来所说。六十四俱胝法藏。福光苾刍悉皆<a href=\"/remen/shouchi.html\" class=\"keylink\" target=\"_blank\">受持</a>通达无碍。如是福光苾刍已曾亲近九十四俱胝百千那由他佛。于诸佛所一一供养无空过者。皆如成义意如来而无有异。尔时发光天子者。岂异人乎。今无量寿如来是。尔时福光太子者。岂异人乎。今我身是。尔时爱乐城中护城贤圣者。岂异人乎。今阿閦如来是。佛告尊者护国言。一切菩萨摩诃萨。欲求阿耨多罗三藐三菩提者。应当学彼福光苾刍。远离贪爱亲近善友。修寂静行勤供诸佛。不久当得阿耨多罗三藐三菩提。佛言护国。若复有人贪着利养。饮食衣服卧具医药。尊重称赞。彼人愚痴则为我慢。破犯<a href=\"/remen/jielv.html\" class=\"keylink\" target=\"_blank\">戒律</a>虚妄不实。毁谤<a href=\"/remen/shamen.html\" class=\"keylink\" target=\"_blank\">沙门</a>远离佛法。于身口意而不相应。唯有外相心不寂静。无惭无愧。远离佛刹远离菩提。是故护国闻如是法。应如是知应如是学应如是行。不得亲近恶友及利养等。尔时世尊而说颂曰</p><p>若人贪爱于利养远离真实清净行</p><p>因斯退失佛菩提永劫沉沦生死道</p><p>无惭无愧无知足常爱常贪恒系缚</p><p>不惧三涂苦恼侵犹言我具诸<a href=\"/remen/dexing.html\" class=\"keylink\" target=\"_blank\">德行</a></p><p>诈现寂静住山间心于名利常牵系</p><p>众人远离如毒蛇长处轮回无解脱</p><p>若人不乐如来法轻贱具德苾刍僧</p><p>永离天界堕恶道纵生人世堕八难</p><p>俱胝劫数难值佛所说正法亦难闻</p><p><a href=\"/remen/shana.html\" class=\"keylink\" target=\"_blank\">刹那</a>暂遇若依行彼人必证菩提果</p><p>佛乘妙行德难思一切如来从此出</p><p>若人厌离乐尘劳永失菩提无上道</p><p>若人智慧及方便远离一切诸过非</p><p>愍救五趣诸众生是人所行同佛行</p><p>虽处深山寂静处诈现清高为自身</p><p>掩他行业谈己能我常日诵俱胝佛</p><p>若于行法生尊重不吝身命一心求</p><p>如我所说真实行是人非远证菩提</p><p>大仙正法最上乘永得消除于热恼</p><p>如闻所行精进修毕竟速证无上道</p><p>尔时世尊说此颂已。告尊者护国言。若诸菩萨于阿僧祇劫行五波罗蜜。不如有人于此正法暂得听闻信解受持。如是功德胜前功德。百分不及一。千分不及一。百千俱胝分不及一。算数分不及一。乃至譬喻分亦不及一。佛说是经时。会中有三十那由他天人发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>得不退转。七千苾刍断尽诸漏得无生忍。尔时尊者护国而白佛言。今此经典甚为希有。云何受持当何名之。佛言护国。此经名为大乘正法。亦名广大清净不空誓愿福光<a href=\"/wenda/jushi/\" class=\"keylink\" target=\"_blank\">居士</a>欢喜菩萨行。如是受持佛说此经已。尊者护国及天人阿苏啰巘达哩嚩等。闻佛所说皆大欢喜。信受奉行。</p></div>"
}]