[{
    "title": "佛说如幻三昧经 第342部",
    "author": "竺法护 译",
    "html": "<div class=\"B1_text\"><p>第一卷第二卷</p><p>佛说如幻<a href=\"/remen/sanmei.html\" class=\"keylink\" target=\"_blank\">三昧</a>经 卷上</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛游王舍城灵鹫山。与大<a href=\"/remen/biqiu.html\" class=\"keylink\" target=\"_blank\">比丘</a>众俱。比丘六万二千。一切圣智<a href=\"/remen/shentong.html\" class=\"keylink\" target=\"_blank\">神通</a>已达而悉耆年。菩萨四万二千。溥首童真之等类也。其名曰师子英菩萨。慈氏菩萨。光世音菩萨。得大势菩萨。辩积菩萨。建立远菩萨。山顶菩萨。山幢菩萨。无动菩萨。善思议菩萨。所思善议菩萨。心勇菩萨。心志菩萨。<a href=\"/remen/shanxin.html\" class=\"keylink\" target=\"_blank\">善心</a>菩萨。珠积菩萨。石磨王菩萨。宝掌菩萨。宝印手菩萨。常举手菩萨。常下手菩萨。常<a href=\"/remen/jingjin.html\" class=\"keylink\" target=\"_blank\">精进</a>菩萨。御众菩萨。笃进菩萨。住言行相应菩萨。超愿菩萨。立报答菩萨。等思菩萨。弃诸恶趣菩萨。度无量菩萨。度无动菩萨。<a href=\"/remen/xukong.html\" class=\"keylink\" target=\"_blank\">虚空</a>藏菩萨。上意菩萨。持意菩萨。增意菩萨。术详菩萨。执诵菩萨。月光菩萨。月英菩萨。光英菩萨。光首菩萨。还若干光菩萨。师子步雷音菩萨。辩无碍菩萨。妙辩菩萨。应辩菩萨。度意菩萨。显日月光菩萨。空无菩萨。质游菩萨。常笑菩萨。根喜菩萨。除诸盖菩萨。转女菩萨。转男菩萨。转胎菩萨。被德铠菩萨。大慧菩萨。光[火*佥]菩萨。照明菩萨。无受菩萨。受音王菩萨。深藏菩萨。众香手菩萨。解缚之等八正士俱。如是等类四万二千。四天王。天帝释梵忍王。此及余天六万人俱。须深天子。善住意天子。大神妙天。善意天。大乐天。如斯之等三万人俱皆志大乘。燕居阿须伦与二万亿阿须伦俱。有海龙王与六万诸龙俱从海出。此及他方无数天龙鬼神。阿须伦。迦留罗。真陀罗。摩睺勒。不可称限百千亿载。比丘<a href=\"/remen/biqiuni.html\" class=\"keylink\" target=\"_blank\">比丘尼</a>。薰士薰女。不可计会皆悉来集。如来垂哀。与无数众眷属围绕而为<a href=\"/remen/shuofa.html\" class=\"keylink\" target=\"_blank\">说法</a>。尔时文殊师利<a href=\"/remen/zizai.html\" class=\"keylink\" target=\"_blank\">自在</a>其室独游宴坐。以空<a href=\"/remen/wuxin.html\" class=\"keylink\" target=\"_blank\">无心</a>离心三昧而为正受。文殊即时从三昧起。适安隐兴。震动十方无量佛土。文殊师利心自念言。如来至真平等觉者。今为所在。于世求之甚难得值。犹灵瑞华时时而出耳。其所现方难及难当。非心所思非言所畅。深妙超绝巍巍无量。佛现于世终不虚妄。因得闻法。所听经典未曾唐举。犹是<a href=\"/remen/zhongsheng.html\" class=\"keylink\" target=\"_blank\">众生</a>灭除苦患。如斯真正非为无益。吾今宁可诣如来所应时启闻。随其所质令诸德本一切备悉。假使有人学菩萨乘。令不疑惑深妙<a href=\"/remen/fofa.html\" class=\"keylink\" target=\"_blank\">佛法</a>。成就道谊悉蔽魔宫。此忍界中众生之类。其淫怒痴甚为兴盛。离清白法但行无义。愚戆抵突心怀憍慢而无恭恪。所可修业多所违失舍佛法众。当令众生闻如此法净<a href=\"/remen/zhihui.html\" class=\"keylink\" target=\"_blank\">智慧</a>眼</p><p>于时文殊复更念言。当诣十方诸佛世界。请召无量百千菩萨。使集佛所听受经典。其身证明此深法忍。文殊师利。以离垢光严净三昧而为正受。适三昧已寻时东方亿江沙等诸佛世界。普为大明。润泽柔软离垢显曜。清净光照东西南北四维上下十方佛土。光明所照悉遍若斯等无殊特。其于十方幽隐闇冥蔽翳方城。山石墙壁树木华实。铁围大铁围。目邻山大目邻山。雪山黑山及须弥山。而悉蒙照。靡不显曜无所蔽碍。时于十方诸佛世界。一一江沙亿数佛土。诸佛<a href=\"/remen/shizun.html\" class=\"keylink\" target=\"_blank\">世尊</a>现在说法。此诸佛边一一侍者。各问其佛。以何<a href=\"/remen/yinyuan1.html\" class=\"keylink\" target=\"_blank\">因缘</a>忽有大光普遍世界从昔已来未曾见闻如此光明。润泽和雅靡不蒙济。今<a href=\"/remen/foguang.html\" class=\"keylink\" target=\"_blank\">佛光</a>明众身安隐令心清彻。皆见拔擢顺时无违。无复犯行淫怒愚痴。此之瑞应为谁圣旨之所建立。所演光曜晖赫若兹。是诸佛世尊。睹诸侍者之所启问。默然不应。其彼世界天龙神声。阿须伦迦留罗。及金翅鸟揵沓惒声。人非人声。飞鸟鹿声。风雨水声。大海中声。歌妓乐声。斯等之类。蒙佛威神悉亦寂然无畅音者。一切诸响悉为憺怕。其诸侍者启问诸佛如是至三。世尊愿说。多所哀念多所安隐。怜愍诸天及<a href=\"/remen/shijian.html\" class=\"keylink\" target=\"_blank\">世间</a>人。为谁威神出是辈声。其大光明普诸佛土。于时诸佛亿江沙数。各从刹土同时一声。各集其音柔软了了。悉从一佛出若干教。口之所演如是像音。同时报告诸侍者曰。诸佛世尊适宣音已。一切佛土皆为之动。百千妓乐不鼓自鸣。诸<a href=\"/remen/tianren.html\" class=\"keylink\" target=\"_blank\">天人</a>民阿须伦乐亦复如是。其音亦演非常苦空非身之声。空<a href=\"/remen/wuxiang.html\" class=\"keylink\" target=\"_blank\">无相</a>愿虚无恍惚本无之声。本际之声。舍淫怒痴无<a href=\"/remen/sanjie.html\" class=\"keylink\" target=\"_blank\">三界</a>声。如审谛声。施戒忍进禅智之声。常惭愧声。慈悲喜护声。遵修奉行无放逸声。如是若干。常宣百千法谊之声。此所讲法。令不可计无央数人亿百千众立不退转。志于无上正真道意。开化声闻及缘觉法。释梵之位成转轮王其亦若兹</p><p>于是诸佛告诸侍者。诸族姓子。汝等默然专问是为。此非声闻缘觉之地所能及者。诸天世人及阿须伦。闻此迷荒如来咨嗟颂宣斯光明德。其<a href=\"/remen/gongde.html\" class=\"keylink\" target=\"_blank\">功德</a>勋不可思议。所积功祚无能惟察。所学精进智慧之业。乃能致此究竟光明。若于一劫过劫之余。咨嗟光明不能畅尽得其原际。此光明曜所兴慈悲巍巍如斯。诸佛侍者。再三闻此所叹咨嗟。益以饥虚。重复启白。唯诸大圣以时宣畅。多所哀念多所安隐。愍伤诸天及十方人。并诸菩萨大乘学众令成德本。于时诸佛告众侍者言。族姓子。有一刹土名曰忍界。于彼有佛。名释迦文如来至真等正觉明行成为善逝世间解无上士道法御天人师为佛世尊。兴于愦乱五浊之世。其土众生淫怒痴盛慢无肃恭。弃于净志清和之德而离惭愧。专为误失众恶之业。如是等类下土之党。诸愚騃子修众恶行。故生彼土逮成无上正真之道。为最正觉而说经法。彼有菩萨名曰文殊。其力广大圣慧无极精进无比威变若兹。劝化开示诸菩萨众。使入高德无极大乘。为诸菩萨之父母也。晓了随时解一切法。分别章句智慧无碍。度于<a href=\"/remen/bian.html\" class=\"keylink\" target=\"_blank\">彼岸</a>辩才无际。还得总持。晓了一切众生根本。从所明识而为流布。功勋之德不可思议。故往启问如来至真。所当行业。使诸菩萨成就德本。进诸菩萨。令其究畅务<a href=\"/remen/nianfo.html\" class=\"keylink\" target=\"_blank\">念佛</a>法。是族姓子。文殊师利请诸菩萨。故演真妙随宜时光。使诸十方无央数亿诸菩萨会。当令听受此佛所说法。所以由是显其光明普遍佛土。侍者白问。其三昧定名曰何等。佛言号离垢光严净。文殊师利住斯定意。所演巍巍神妙光明遐照如此。时诸侍者复白佛言。吾等昔来未曾见遇如是比像。柔软清和音声志愿光明妙响。缘是之故以无尽哀随时演光。快哉如是<a href=\"/remen/daode.html\" class=\"keylink\" target=\"_blank\">道德</a>超殊不思议曜。令人踊跃乃如此乎。佛言族姓子。时时乃奋斯大洪曜。会诸菩萨讲宣经典开示大道</p><p>尔时十方无数难计不可思议。八方上下面面各各十亿江沙诸佛之土。各有无量不可思议诸菩萨众。皆诣佛所稽首足下前白佛言。唯愿大圣。此何光明。自从昔来未曾见闻。此何先应。于时诸佛告诸菩萨。有族姓子。世界名忍。有<a href=\"/remen/fohao.html\" class=\"keylink\" target=\"_blank\">佛号</a>曰释迦文如来至真等正觉。现在说法。彼有菩萨名曰溥首。演布如斯光明之曜。其光名曰。请诸菩萨悉令集会。是其瑞应。时诸菩萨各白佛言。我等欲诣至于忍界奉见能仁如来至真。稽首请问咨受所闻。亦欲亲觐文殊师利及余菩萨。其佛答曰。往族姓子。今正应时。于时十方不可思议无数菩萨。亿百千姟如尘之数。犹若壮士屈伸臂顷。各从所在诸佛国土忽然不见住于忍界。彼有菩萨。而雨众华往诸佛所。或雨杂香华鬘涂香。青莲红黄白华。信脱思夷梧桐须蔓。柔软大柔软。普念大普念音华。月大月悦乐月华。雨如是辈若干种华。以<a href=\"/remen/gongyang.html\" class=\"keylink\" target=\"_blank\">供养</a>尊往至佛所。或有菩萨。以一音响告语三千<a href=\"/remen/daqianshijie.html\" class=\"keylink\" target=\"_blank\">大千世界</a>。咨嗟如来无量功勋。往诣佛所。或帝释眷属。或梵营从。或四天王辈类。或如天龙鬼神犍沓惒等玉女作乐诸眷属也。若干种变殊别各异。往诣佛所适到其前。此忍世界三千大千诸有<a href=\"/remen/diyu.html\" class=\"keylink\" target=\"_blank\">地狱</a>饿鬼畜生。悉为消除。寂寞无患致最欢悦。皆诸菩萨威神所感。其菩萨众不可称载百千亿数。无能思察计其限者。诣释迦文佛。稽首足下绕佛三匝住于虚空。则习此意普身三昧而为正受。因自然生七寻莲花。其色无量。则升其上结加趺坐。于时耆年大<a href=\"/remen/jiaye.html\" class=\"keylink\" target=\"_blank\">迦叶</a>。即从座起偏出右肩右膝着地叉手赞佛。而说颂曰</p><p>善施于欢悦功勋谛离垢</p><p>十方超众人得寂心澹泊</p><p>觉了诸所行尊为无等匹</p><p>开道显示我无量不思议</p><p>善遵行<a href=\"/remen/bushi.html\" class=\"keylink\" target=\"_blank\">布施</a>奉戒亿姟劫</p><p>所行无等伦三界无所著</p><p>忍力势无极其力凡有十</p><p>难逮乐功勋为我断疑网</p><p>见众生患难故行苦于劫</p><p>所行不厌倦精进益无量</p><p>广施无所爱男女及妻妾</p><p>国土之所有乐施皆能惠</p><p>已断我狐疑本施象马乘</p><p>头目不逆人衣服亿载数</p><p>诸所当光饰能仁授饮食</p><p>常乐于布施故欲问安住</p><p>截身令段段离垢不怀恚</p><p>忍力舍诸慢愿说此意趣</p><p>修习于空行意常善思惟</p><p>施安乐功勋故问灭尘劳</p><p>已断贪欲怒众生邪见恼</p><p>尽愚痴瞑冥不乐吾我想</p><p>弃捐诸有处<a href=\"/remen/xiuxing.html\" class=\"keylink\" target=\"_blank\">修行</a>百千劫</p><p>显道之原际令我得自归</p><p>慧神度彼岸善行所当修</p><p>晓了吾我想好乐习空法</p><p>处人无所著心善无所猗</p><p><a href=\"/remen/chanding.html\" class=\"keylink\" target=\"_blank\">禅定</a>无思议决疑舍尘垢</p><p>往昔修习行施戒忍精进</p><p>已入禅智慧行慈无双比</p><p>奉德无能计犹如江海水</p><p>颜色殊妙好愿为我救护</p><p>其归命世尊离垢不弃捐</p><p>若节节解身等观体无色</p><p>尊志思道术悦众决疑网</p><p>如山不可动安住无恋慕</p><p>若在天行定不着众玉女</p><p>在在所游居未曾见阴盖</p><p>胜性无变异口所宣亦然</p><p>德普如虚空稽首无上尊</p><p>于是耆年大迦叶。以此偈赞佛已。唯然世尊。于今何缘。有此大光明靡不遍。加复现斯殊妙难及未曾有法。佛告迦叶。用为专心而问此谊。非彼声闻诸缘觉乘之所能及。诸天世人在中迷荒将无惑乱。假使如来答此所问。一切罔然不知所趣。迦叶又问。愿佛说之。多所愍伤多所安隐。救济诸天及十方人。佛告迦叶。谛听善思当为汝说。迦叶白佛。唯诺世尊愿乐欲闻。佛告迦叶。文殊师利有三昧。名普光离垢严净。以此定意而为正受。由是之故演其光明。照于十方亿江沙等诸佛国土靡不蒙曜。十方一一诸佛国土无数无量不可思议亿百千姟诸菩萨众。为此光明所见请召。悉来集会于斯忍界。故来亲近诣吾目下。绕佛三匝去地七寻。于虚空中化作若干众妙莲华。身处其上。迦叶白佛。因是圣旨雨斯众华。百千妓乐不鼓自鸣。一切众会现金色乎。佛言。如是迦叶。是菩萨威神之所感动。迦叶又白。唯然大圣。我永不见诸菩萨众之所在也。佛告迦叶。一切声闻缘觉之乘不堪任见。所以者何。其声闻众及缘觉乘。未曾在彼修如是像无极大哀大慈之行。现无际谊。布施持戒忍辱精进一心智慧亦复如是。遵修志性无及菩萨。此诸菩萨已遍入诸三昧正受各现诸身。是身像貌声闻缘觉所不能睹唯有如来乃见之耳。得是定者亦能见矣。若有菩萨。习此道地存在大乘。此族姓子尚不能见。况声闻缘觉岂能睹乎。未有此谊。迦叶白佛。菩萨有几事究畅斯行。用何德本逮得遍入诸身三昧。佛告迦叶。菩萨有十法。而得遍入诸身三昧。何等为十。志性清和所建通达(一)。不舍一切众生之类(二)。而不违远无极大哀(三)。常悉晓了众想之着。宣诸佛法性不卒暴(四)。若有所讲不念轻慢不演声闻缘觉地缺。不慕彼学志于大乘(五)。一切所有施而不吝。放舍所爱贪身<a href=\"/remen/shouming.html\" class=\"keylink\" target=\"_blank\">寿命</a>。何况余事无益己者(六)。将护无量<a href=\"/remen/shengsi.html\" class=\"keylink\" target=\"_blank\">生死</a>之难。心不怀念汲汲懈倦(七)。所修布施持戒忍辱精进一心智慧。无限欲具足此诸度无极(八)。于度无极亦无<a href=\"/remen/wangxiang.html\" class=\"keylink\" target=\"_blank\">妄想</a>(九)。我当劝立一切众生令存佛法。然后乃诣坐佛树下(十)。又计佛道无有众生。是为十法。菩萨所行逮得遍入诸身三昧。迦叶白佛。至未曾有一切声闻诸缘觉乘。所未能发一心行也。假使众生一切皆住阿罗汉地尚不能及。况当逮知诸佛法名此三昧乎。安能正受未之有也。迦叶复白。愿乐欲见此诸菩萨。所以者何。若得亲睹如此像类诸正士等为大欣庆。佛告迦叶。且默须待。文殊今来当从三昧起。诸菩萨等然后汝身乃得见之。于今迦叶。假使兴设百千方便三昧思求此诸菩萨。不能知处所可游居威仪礼节也。于时迦叶。闻说此谊寻承佛威神。因己神足专惟<a href=\"/remen/dingli.html\" class=\"keylink\" target=\"_blank\">定力</a>。入二万定而为正受。复更兴志。欲得见此诸菩萨所行礼仪。为何等类永不能见所可游居。不知进退往来周旋住立经行。何所讲说何所开化度众生耶。冥然不睹。从三昧起。复前白佛。难及世尊。甚可惊怪。吾时向者入二万定而为正受。求诸菩萨不知所存。未成普智诸通之慧。何能逮得如斯寂然三昧定意。甫当获致无上正真最正觉乎。若族姓子族姓女。谁见此变不发无上正真道心。唯天中天。若有菩萨求此通入诸身三昧。被戒德铠以誓自誓。心不当远斯三昧定。佛告迦叶。如是如是。如汝所云。此三昧者非诸声闻缘觉乘地所能及者。况余凡夫众生类耶</p><p>于是贤者<a href=\"/remen/sheli.html\" class=\"keylink\" target=\"_blank\">舍利</a>弗心自念言。如来所叹于众智中称吾为最尊。我宁可求此诸菩萨所游居处为何如乎。时舍利弗入三万三昧而为正受。察诸菩萨为何所在。都不能见亦不能知影响形像。其所瑞应为何等貌</p><p>尊者须<a href=\"/remen/putixin.html\" class=\"keylink\" target=\"_blank\">菩提心</a>自念言。我宁可复求诸菩萨住在何所。以三昧力承佛圣旨。入四万定奉修正受。欲得见之而不能睹。不知进退往来经行坐立所在。时须<a href=\"/remen/puti.html\" class=\"keylink\" target=\"_blank\">菩提</a>从三昧起。前到佛所投身足下而自白言。如来叹我行空第一。尚不能逮斯三昧定。政使三千世界成为大鼓。有丈夫来力势甚大取须弥山。我三昧定而住其前。举须弥山以挝大鼓。一劫不休不能乱之令心微动。我神通行空巍巍若兹。鼓声极高彻闻十方。一劫不懈尚无所动。声不向耳。岂当令吾从三昧起。未有此义。所行空事殊绝乃尔。而反向者四万三昧周遍定意。心中欲察诸菩萨众永不能睹。唯愿世尊。本假使知诸菩萨慧。道德超绝光光若此。一一人故江河沙劫。在大地狱而见烧者。忍此苦患求<a href=\"/remen/pusadao.html\" class=\"keylink\" target=\"_blank\">菩萨道</a>。不舍违远。巍巍如是无思议慧。身设不逮漏尽意解者。于无数劫能忍处在生死劳苦。终不远离如是比像无极大慧。于时佛赞须菩提曰。善哉善哉。诚如卿言。志性温仁咨嗟此辞。假使汝今不以此身取灭度者。因斯德本。恒边沙等为转轮王治以<a href=\"/remen/zhengfa.html\" class=\"keylink\" target=\"_blank\">正法</a>。当成无上正真之道为最正觉。又须菩提。三千大千世界众生之类宁多不乎。须菩提。言。甚多甚多。天中天。佛言。皆使众生智慧备足如舍利弗。行空第一如须菩提。如是等类诸大声闻。亿百千数不可称载。若欲得见此诸菩萨亦不能睹。所以者何。声闻缘觉不能修行如此法教。如诸菩萨大士之等。举动进止。非是小节劣乘所逮。说是法时。八万四千诸天世人。皆发无上正真道意。三千大千世界皆大震动。文殊师利自在其室。心兴念言。今诸菩萨皆来大会。其限无数亿百千姟。吾当复令诸天之众悉来云集</p><p>于是文殊即如其像。三昧正受而显神足。寻如所念。应时化成八万四千亿百千数宝红莲华。大如车盖。紫金为叶白银为茎。首藏琉璃及马瑙宝而以杂厕。瑰琦诸珍车[(王*巨)/木]为子。化诸菩萨皆坐其上。体紫金色三十二相。姿艳端正威神晖赫。又莲华光诸化菩萨。照四王天忉利天。盐天兜术天。无憍乐天化自在天。梵天大梵天。梵迦夷天梵满天。至一善天。普及三千大千世界。欲行天色行天所有宫殿。诸菩萨等坐众莲华上。靡不周流十方。悉畅法音多所开化。此诸菩萨皆游告此三千大千世界。而叹颂曰</p><p>诸佛超日月久远乃现世</p><p>犹如灵瑞花难值复过是</p><p>释师子人尊今显出于世</p><p>以时讲经典尽灭一切苦</p><p>天上之快乐安能得久如</p><p>复还堕地狱因更无量恼</p><p>若习于贪欲恩爱转炽盛</p><p>三界无安乐勿志生死渊</p><p>智者得开眼佛世难可遇</p><p>放逸不觉了不能灭众患</p><p>当往见正觉听受无上法</p><p>人尊灭度已将无坏忧戚</p><p>驰骋自恣者有魔网之难</p><p>安能得<a href=\"/remen/jietuo.html\" class=\"keylink\" target=\"_blank\">解脱</a>迷惑失正路</p><p>若人宿有福可为说此义</p><p>佛观其原际妙相三十二</p><p>余人不堪任亦无能将护</p><p>唯有佛世雄其慈无思议</p><p>百千劫造行无量不可议</p><p>积累尊圣慧释师子巍巍</p><p>今讲最尊法其义深难逮</p><p>众生不可得无寿亦无人</p><p>当弃于计常断灭亦如之</p><p>舍一切诸想为众颁宣法</p><p>演示真本际于世无所著</p><p>斯空无有想不兴造诸愿</p><p>无形无所猗不起无所灭</p><p>所来无从来明眼说法然</p><p>无相无所生本净无形貌</p><p>无见无瑞应不念有所说</p><p>计众生不生亦无有死者</p><p>人本无所起亦无有灭度</p><p>以音说经法法无积聚处</p><p>因文字号法导师之所说</p><p>其不着风者亦不依水火</p><p>不想念于地明眼之所叹</p><p>色痛痒思想生死行亦然</p><p>说识亦复空<a href=\"/remen/wuyin.html\" class=\"keylink\" target=\"_blank\">五阴</a>无处所</p><p>其眼耳鼻者若口并身意</p><p>分别本净空其空不可得</p><p>色声味众香细滑意所乐</p><p>从想念而生想亦空自然</p><p>欲界及<a href=\"/remen/sejie.html\" class=\"keylink\" target=\"_blank\">色界</a>无色亦如是</p><p>分别犹如幻无实亦无形</p><p>正觉为若兹为人讲说法</p><p>灭除众苦患当速诣导师</p><p>诸化菩萨。于三千大千世界。宣此颂已悉得闻之。有九十六亿欲行天人色行天人。远尘离垢诸法<a href=\"/remen/fayan.html\" class=\"keylink\" target=\"_blank\">法眼</a>净。二万人皆得离欲。三十三天子宿殖德本。逮得无所从生法忍。当尔之时。诸化菩萨。所可劝发。无央数亿百千那术诸天子等。寻往诣佛。稽首足下。绕佛三匝却住一面。以天青莲红黄白华诸天意华。散如来上烧众名香。在于虚空鼓天妓乐。时诸天子集会甚多不可称计。周遍<a href=\"/remen/yuanman.html\" class=\"keylink\" target=\"_blank\">圆满</a>此四方域。东弗于逮南阎浮提西拘耶尼北郁单曰。中不容间。若上投杖而不堕地。此诸天人威神尊重志在高节于四方界积众华香高至于膝。时善住意天子名离垢天怀耻天。此等三天。与九十六亿诸天眷属皆志大乘。诣文殊师利住于室外。文殊师利自在其室。悉取诸华供养如来。令大千国虚空之中成华交露。此众华光皆照佛国靡不周至</p><p>文殊师利志安和雅从三昧兴。即出其室退住一面因复弹指。此弹指声。六反震动三千大千世界。即时其地出大高座。无央数宝而杂挍成。不可计衣而布其上。又斯高座光威巍巍。照于荒域百千由旬。蔽诸天子令明暗冥。文殊师利便处其坐</p><p>时善住意天子见文殊坐。稽首足下退住一面。一切诸天亦复如之。文殊师利心自念言。吾当与谁于世尊前难问讲议。当令通畅不可思议章句应器难解之迹。无所有迹无所著迹。无所弃迹不可得迹。无所说迹。深妙之迹<a href=\"/remen/zhendi.html\" class=\"keylink\" target=\"_blank\">真谛</a>之迹。诚信之迹无挂碍迷。无所坏迹。空无之迹无想之迹。无所愿迹本无之迹。于一切法无所住迹。颁宣道教无极之迹。本际之迹尊上之迹。无所入迹法界之迹。无形像迹无比类迹。证虚空迹无所举迹。无所下迹佛法教迹。逮圣众迹慧具足迹。在于三界无俦匹迹。游一切法讲无起迹。于诸道法无所致迹。诸释梵迹修勇猛迹。于一切法无阴盖迹。句无句迹度诸句迹。越声闻器。文殊师利复更兴念。善住意天子。于过去佛。已造立行殖众德本。入深法忍辩才无碍。今当与此在世尊前难问讲谈。于时文殊谓善住意天子曰。于今仁者入深法忍。欲与仁俱谈言说事。善住意天子白文殊师利。我与仁者共谈耳。设无有言不演谈语不怀<a href=\"/remen/baoying.html\" class=\"keylink\" target=\"_blank\">报应</a>。若不咨问佛法圣众。不声闻不缘觉不佛道。不终始不生死不泥洹。不善非不善。无罪无不罪。无漏无不漏。无现世无度世。不合不散不启不发。不演文字不可畅意声。文殊师利谓善住意天子。吾所讲说当如斯耳。若使仁者都不以闻。亦不好乐不受不诵。不念不知亦不分别。不取不舍亦无所听。不为他宣不讲说法。不令众生处于生死若至灭度。所以者何。诸佛世尊以无文字逮成无上正真之道。为最正觉。虽曰有心则无有心。不显吾我其名无处。天子又问文殊师利。仁者讲说当听受之。唯文殊师利。以时颁宣令心欢悦。诸天子欲闻尊者演法宣于本际。文殊师利复谓善住意。吾所宣法不令谛听不令启受。所以者何。其欲听法则受吾我。着人寿命故欲闻法。假使天子。从颠倒念受于虚伪。计吾有我贪身计有。便有此念。彼说我听。因此猗故有三着碍。何谓为三。一怀颠倒着于吾我。二不顺教计有他人。三念受法欲有所得。是为三碍。假使天子不计吾我净于三场。乃谓听法。不想报。不思念。不思察。何谓三场。一不得人亦不想报。二不有法无所悕望。三无吾我无所思慕。若使天子听法如此。是为等听。不为邪闻。善住意天子赞文殊曰。善哉善哉快说斯言。所住说者而不退转。文殊答曰。且止天子。勿得想念菩萨退转。所以者何。若有菩萨。成最正觉时亦不得道。天子又问。心不坚者何所退转。文殊答曰。淫怒痴转故曰为转。为报应转。六十二疑邪见所转。无明所转欲界色界<a href=\"/remen/wusejie.html\" class=\"keylink\" target=\"_blank\">无色界</a>所转。声闻缘觉土地所转。应与不应众想所转。为诸受取妄想见转。诸处进退妄见所转。为诸计常断灭见转。为进不进合散所转。我人寿命之所见转。可意悦乐求慕见转。有常清净安隐我身颠倒见转。为是诸念挂碍所转。贪身众习众观所转。六十二见诸盖迷冥。贪欲嗔恚睡寤调戏。狐疑所转。阴种诸入四大所转想转想佛法众我当<a href=\"/remen/chengfo.html\" class=\"keylink\" target=\"_blank\">成佛</a>故曰退转。吾当说法度脱众生逮得圣慧。由是想转假使奉修。而想十力十八不共诸佛之法。亦想根力及七觉意。亦着相好。亦复妄想严净佛土成声闻众。是为退转。一切诸应与不应。想与不想。设使天子。其行菩萨于此诸退而不退转。问曰。何所不转。答曰。通达佛慧则不退转。空无想愿则不退转。于本无行则不退转。亦于法界了其本际则不退转。所以者何。用平等行故不退转</p><p>善住意天子复问。文殊师利。如仁所说。设于诸法应与不应想及无想。着于佛道与魔俱同。所以者何计有法故。又问。菩萨为有退转为无退乎。文殊答曰。不以有转不为无转。又问何所退转。答曰皆由一切受虚伪故。其受虚伪因是故受。若于诸受不受不舍不以患厌。则能退信一切诸法。颁宣经道不有不无说亦不住。所以者何。假使退念。此有此无则堕缺漏。若言有者则为计常。若言无者则堕断灭。如来至真等正觉若说经法。不宣断灭不演有常不想诸法。说是法时。一万天子逮得无所从生法忍◎</p><p>◎时善住意天子白文殊曰。当共俱往诣如来所。奉见稽首咨受所问。所以者何。如来至真断诸疑结。文殊师利答天子曰。且待须臾勿有妄想。于今如是当见如来。又问当于何待。答曰今住在前。又问何所住前。答曰虚空也。善住意问文殊如来所在。答曰今故在前。又问文殊。吾今不见于如来也。文殊答曰。见诸如来当作此观。若有问者谁在前立。则当报答虚空界也。立在前耳。察于如来如虚空界。所以者何。一切诸法等如虚空。如来晓了此诸正慧。故为人说如来如虚空。虚空如来则无二矣。是故天子欲见如来。当了本际莫怀妄想。善住意天子复谓文殊。吾续欲往诣如来所。答曰天子。往续在此住勿得进发。善住意天子。于时则与无数诸天往到佛所。文殊师利。寻时化作三十二部交络重阁。方圆自副四角有柱。姝好殊特轩窓备悉。威神巍巍嵩高显远睹莫不欢。阁交络中化作众宝诸床榻具。布以天衣。一一床上化菩萨坐。三十二相<a href=\"/remen/zhuangyan.html\" class=\"keylink\" target=\"_blank\">庄严</a>其身。于时文殊。则如其像建立神曜。妙色莲华上诸坐菩萨。及三千大千世界可游<a href=\"/remen/xingzhe.html\" class=\"keylink\" target=\"_blank\">行者</a>。并诸棚阁交络床坐。普诣佛所绕佛七匝。及诸圣众踊住空中其光照曜众会场地却住四方。文殊师利。忽然速疾已至佛所。善住意天子反从后至。时善住意至彼见之。即问之曰。仁从何路前至于斯。我发在前反从后至。文殊答曰。假使供养江河沙等如来而真稽首为礼。不能见吾去来进退。文殊师利现未曾现。诸来会者还自诣室。时莲华上诸坐菩萨。并交络中皆一音声同时发音住于佛前。则以此偈赞世尊曰</p><p>为已曾供养无央数亿佛</p><p>犹如江河沙无能计谊者</p><p>以用志佛道殊特尊上慧</p><p>人尊无所著胜是故巍巍</p><p>颜容尊难及圣威照三世</p><p>能仁众相好若干种变异</p><p>若颁宣经道导师从其愿</p><p>其所分别者永无人寿命</p><p>律开导众人布施行禁戒</p><p>忍辱习精进禅定之智慧</p><p>三处无所著以慧度彼岸</p><p>归命礼最胜奉敬诸正觉</p><p>随一切诸佛奉敬三界将</p><p>为诸法之王天人所供养</p><p>笃信于空无坚固难可及</p><p>因此得逮成世间人中圣</p><p>其有本往古过去诸如来</p><p>有今现在者人中之尊上</p><p>斯等悉奉行常解空净慧</p><p>亦无有想愿察之不有相</p><p>究竟推极之本净无众生</p><p>又无有生者亦无有死者</p><p>复无有求者亦无<a href=\"/remen/wangsheng.html\" class=\"keylink\" target=\"_blank\">往生</a>者</p><p>一切诸<a href=\"/remen/fashi.html\" class=\"keylink\" target=\"_blank\">法事</a>譬若如虚空</p><p>如我本所现正士之所为</p><p>察于三事身悉为无所有</p><p>安住所说法其义为若兹</p><p>睹之如幻化亦如梦所见</p><p>诸佛之世界过如江沙等</p><p>若人满中物以用布施者</p><p>假使有行忍是法亦复空</p><p>此所兴布施殊特为第一</p><p>犹如江河沙劫限有若干</p><p>供养诸斯等人中最尊上</p><p>众华及名香饮食为若斯</p><p>若有菩萨学志求佛道义</p><p>若闻此经典如是诸训教</p><p>若晓了无入寿命含血类</p><p>速逮得法忍清净成显曜</p><p>此人则供养人中无上尊</p><p>于无数亿劫常行布施事</p><p>饮食诸供养车马众居业</p><p>亦不用此行疾成于佛道</p><p>反怀众妄想而计有人故</p><p>其有人中上已归灭度者</p><p>曾度于众生所济无央数</p><p>其法本清净察之无所有</p><p>解脱明慧等所学为若兹</p><p>值遇佛兴世久久时可得</p><p>若说经典时信尊亦复然</p><p>得来成人身亦复甚难矣</p><p>善哉修精进顺从最胜教</p><p>常当蠲除去八懅无闲难</p><p>应时不再遇闲暇时希有</p><p>当兴行笃信咨启<a href=\"/\" class=\"keylink\" target=\"_blank\">佛教</a>诲</p><p>当殷勤力务勇猛常奉行</p><p>若得逮闻法速疾修谨敕</p><p>大音无极声已度于彼岸</p><p>常当自将养精习于闲居</p><p>从人中之上稽颡不违命</p><p>从就善知识通达<a href=\"/remen/faqi.html\" class=\"keylink\" target=\"_blank\">法器</a>者</p><p>心常弃于非伪行恶知识</p><p>一切修平顺等心方便随</p><p>虽在于众生慎莫怀妄想</p><p>奉承禁戒者博闻之徒类</p><p>等察于他人常行而乞食</p><p>数数当调习亲近坐树下</p><p>秽药以疗身第一无怀疑</p><p>一切诸有为计是亦无为</p><p>悉亦同等相譬之若野马</p><p>若能晓了者是第一本际</p><p>则疾成佛道为逮无等伦</p><p>佛解了五阴犹如幻师化</p><p>自察其内已又观外所有</p><p>安住所分别是则为空聚</p><p>慎莫怀恋恨于彼依猗之</p><p>其淫怒痴者本净如虚空</p><p>騃冥嗔恚事悉亦从想生</p><p>又计其想念亦不得所在</p><p>诸导师之众所晓了若此</p><p>是故有智者人中为明目</p><p>假使欲究尽诸佛之道慧</p><p>弃捐诸挂碍有为之迷惑</p><p>此等勇猛士必成尊佛道</p><p>尔时诸化菩萨说是偈已。彼众会中诸来听者二万二千人。皆发无上正真道意。五百比丘得无起余漏尽意解。三百比丘尼得法眼净。七千优婆塞七千优婆夷。二万五千诸天子远尘离垢诸法法眼净。三百菩萨逮无所从生法忍。此三千大千世界六反震动。其大光明普照十方。耆年舍利弗前白佛言。唯愿大圣。此谁威德。使此三千大千世界六反震动。诸化菩萨在交络阁莲华上坐。演深妙法其义殊特。斯光普照诸来会者。无央数亿众菩萨集。诸天子等不可称载。佛告舍利弗。文殊师利。威神所感悉令集会。所以者何。是故文殊启问如来。毁伏魔场三昧之要。具足成就不可思议诸佛之法。名寂然空行。与善住意天子俱。舍利弗白佛言。文殊师利不来会乎。何故不现。佛告舍利弗。文殊师利。降毁诸魔三昧正受。蔽魔宫殿兴大威变诣如来所。于是文殊。降毁魔场三昧正受。应时三千大千世界百亿魔宫一时皆蔽不乐其处各各怀懅时魔波旬。自见老耄羸顿少气拄杖而行。所有宫人婇女之等亦复羸老。又见宫殿而复崩坏。暗暗冥冥不知东西。时魔波旬。即怀恐惧衣毛为竖。心自念言。此何变怪。令吾宫殿委顿乃尔。将死罪至归命寿终。天地遇灾劫被烧耶。时魔波旬。弃除贡高舍恶思想。时文殊师利所化百亿天子。在交络者住诸魔前。谓魔波旬莫怀恐惧。汝等之身终无患难。有不退转菩萨大士。名文殊师利。威德殊绝总摄十方。德过须弥智超江海慧越虚空。于今以是降毁魔场三昧正受。是其威神。诸天子等适宣此言。诸魔闻之。益怀恐惧畏于文殊。诸魔宫殿寻时震动。诸魔波旬。报化菩萨愿见救济。答曰。且安勿怀恐惧。仁等当往至释迦文佛所。如来至真。有无尽哀畅无极慈。假使众生有大恐惧。慰[泛-之+犮]仁慈令无所畏。诸化菩萨适说此言忽没不现。众魔忻然。与诸交络化座菩萨。佥共同心往诣佛所。羸老拄杖一时发音。前白佛言。唯愿大圣。救护我等令得济脱如此大患。宁得值遇百千亿佛功德名称。不为独一文殊师利所见逼迫。所以者何。我等属者闻文殊名。寻即恐惧不能自安。畏亡身命。佛告诸魔。如仁所言。亿百千佛所益众生。不及文殊之所开化。各各劝导无央数众令得解脱。所以者何。汝等未闻亿百千佛功德名号。虽遭恼患心怀恐惧。因一文殊之所兴变。所难益甚。诸魔白佛。我等羞惭此羸老身。今从世尊自归加哀。愿复本形挍饰天服。佛告诸魔。且待须臾。文殊师利如是来至。当脱斯等如此众难。于是文殊安隐庠序。与无央数诸天子等。百千那术眷属围绕。不可称计天龙鬼神。阿须伦。迦留罗。真陀罗。摩睺勒。亿百兆载无量菩萨。其数无限前后导从。鼓百千乐雨众名香。青莲红黄白华。清净庄严无极威变见莫不欢。俱往诣佛稽首足下。绕佛三匝退坐一面。于时世尊告文殊曰。仁且正受以降毁魔而三昧矣。文殊白佛。唯当从教。世尊又问。以何方宜而从如来听受此定。又何久如成此三昧。文殊白曰。唯然大圣。我未发无上正真道意时闻此定名。寻时则成是三昧矣。又问文殊。所从闻是三昧定者。其号何等如来。文殊白佛。乃往过去久远世时。越过江河沙不可计会阿僧祇劫。尔时有佛。号意华香如来至真等正觉明行成为善逝世间解无上士道法御天人师号佛世尊。彼时演斯三昧行品。我身尔时。从得闻是降毁魔场三昧慧音。佛问文殊。何谓三昧慧音。其意华香如来所宣。文殊白佛。菩萨有二十事。而用逮得降毁魔场三昧定意。何谓二十。文殊白佛。于是菩萨。一毁贪淫灭其欲心。二毁嗔恚除瑕秽心。三毁愚痴去暗冥心。四毁憍慢而舍怀恨。五毁嗔怒不怀恼热。六舍众想及诸邪见。七弃多念所生受事及与放舍。八离所有及无所有。九越断灭计常。十毁阴种诸入四大。十一其心不着三界。十二远声闻心。十三释缘觉意。十四刈嫉妒贪余。十五远毁戒违禁之难。十六断斗诤不可之事。十七翦<a href=\"/remen/xiedai.html\" class=\"keylink\" target=\"_blank\">懈怠</a>犹豫。十八拔诸放逸愦乱之意。十九勖勉邪智不正之事。二十降伏尘劳爱欲结网。是二十事菩萨所行逮是三昧</p><p>文殊白佛。菩萨复有四事逮是三昧。何谓四。一所行立心清净调和。二志性柔软而无谄饰。三入深法忍心不起灭。四所有施未曾爱吝。是为四。复有四法逮是三昧。何谓四。一行至诚不怀欺诈。二习闲居寂寞之行。三启受经典讽诵诸法。四究竟诸行弃捐非义。是为四。菩萨复有四事何谓四。一亲近善友。二限知止足。三精思独处。四不在愦闹。是为四。菩萨复有四事逮是三昧。何谓为四。一心不乐声闻。二舍缘觉意。三志菩萨道。四逮得法忍。是为四。复有四法逮是三昧。何谓为四。一修空法不计有人。二尊无想舍众悕望。三无放逸除诸所愿。四知足悦弃一切有。是为四。复有四法逮是三昧。何谓为四。一周旋无量生死之难。二等疗一切众生之类。三常一心唯念应时。四无驰骋度于彼岸。唯愿世尊。意华香如来至真等正觉。说是三昧行音。尔时从彼闻是三昧。其佛去后。次复有佛。号明珠日月光曜。因其如来成是三昧。说是毁伏魔场三昧时。彼众会中一万菩萨。如是色像感动变化。悉得无所从生法忍。于舍利弗所志云何。于是三千大千世界。独有是变降诸魔乎。勿作斯观。所以者何。十方一切江河沙等诸佛刹土。诸魔波旬求人便者。皆遇此难不得自在。悉文殊师利之所建立。尔时世尊告文殊曰。仁当舍置所建威神。当使诸魔还复本形天上服饰。尔时文殊告诸魔曰。诸贤者等。实为恶秽此身服乎。报曰实尔。文殊答曰。汝等宜当厌贪欲事不住三界。诸魔报曰。唯当从命。善哉文殊。愿加威神。令我等脱如是形类威仪服饰。文殊师利寻舍威变。疗诸天人及诸玉女。使其形体平复如故。衣被光泽威神巍巍。文殊师利告于诸魔。诸仁欲知其眼受。而怀思想。眼有所著则为眼根。因思想眼言是我所。依猗于眼因生于眼。眼之所趣目为心候还护其眼。举眼下眼则是汝等之境界也。为造魔业。耳鼻口身意亦复如是。假使有眼而无所著耳无所听。鼻香口味身更心法悉无所著。非汝部界。不同劳侣无力不乐。则无魔业亦无影响。又复卿等自计吾我。随念有身缘趣此患。卿等何因处于众会。欲得寂然未之有也。文殊师利。应时于彼。为魔眷属解说经典。使一万魔。皆发无上正真道意。八万四千魔远尘离垢。诸女得法眼净。其余众魔各归宫殿。皆共举声悉称万岁。吾等已脱于大恐惧◎</p><p>◎于是文殊师利。告逮法忍诸魔眷属。卿等何故不各归宫。诸魔报曰。吾等于今忽然不复见己身宅。何况当复见魔宫殿自然<a href=\"/remen/changzhu.html\" class=\"keylink\" target=\"_blank\">常住</a>。又问。汝等宫殿为在何所。诸魔报曰。一切诸法无主无念。是为诸法之宫殿。空无想愿诸法恍惚乃为宫殿。于彼无往亦无来者</p><p>耆年迦叶前白佛言。文殊师利彼殿来乎。我等欲见所从菩萨。所以者何。此正士等难可值遇。佛告文殊。汝当现此十方世界诸来菩萨会忍土者。今诸众会皆共渴仰欲得见之。文殊师利。应时告诸法伦菩萨。法住菩萨。若干辩菩萨。得大势菩萨。柔软音菩萨。灭众恶菩萨。寂然菩萨。选择菩萨。法王菩萨。怀音菩萨。悉告此等诸菩萨众。汝族姓子一切菩萨。各当自现其身宫殿。各自显示所处佛土本之形体。文殊师利适发此言。诸菩萨众寻时奉命。从三昧起各现本体。或有菩萨其身高大如须弥山。或有菩萨其身高长三百二十万里。或二百八十万里。或二百四十万里。或二百万里。或百六十万里。或百二十万里。或八十万里。或四十万里。或三十六万里。或三十二万里。或二十八万里。或二十四万里。或二十万里。或十六万里。或十二万里。或八万里。或四万里。或三万六千里。或三万二千里。或二万八千里。或二万四千里。或二万里。或万六千里。或万二千里。或八千里。或四千里。或三千六百里。或三千二百里。或二千八百里。或二千四百里。或二千里。或千六百里。或千二百里。或八百里。或七百六十里。或七百二十里。或六百八十里。或六百四十里或六百里。或三百六十里。或三百二十里。或二百八十里。或二百四十里。或二百里。或百六十里。或百二十里。或八十里。或四十里。或三十六里。或三十二里。或二十八里。或二十四里。或二十里。或十六里。或十二里。或八里。或四里。或有身长短如此忍界人身无异。诸菩萨等其身如是。高广长短各各别异。尔时于此三千大千世界。诸会充满无如毛厘空缺之处。诸尊神妙高节慧明。菩萨大士卓然有异。功德巍巍无以为喻。其诸菩萨身所演光。彻照十方不可计数百千佛土。尔时世尊以佛庄严三昧正受。适兴此定。寻时忍界自然变现不可称数若干华盖。以其无限百千妓乐各唱其音。挍饰幢幡缯彩无量庄严佛土。靡不煌煌如日如月。诸菩萨众。从紫金刹来至此者。睹是佛刹如黄金色。其从白银佛刹来者。悉现银色。其从水精佛刹来者。见此佛土悉水精色。其从琉璃佛刹来者。睹此忍界悉琉璃色。其从车[(王*巨)/木]佛刹来者。见此忍土悉车[(王*巨)/木]色。其从马瑙佛刹来者。见是佛土悉马瑙色。其从名香佛刹来者。见是佛土悉香合成。其从好华佛刹来者但见诸华。从宝刹来者但见众宝。或从七宝。或从六宝。或从五宝。或从四宝。或从<a href=\"/remen/sanbao.html\" class=\"keylink\" target=\"_blank\">三宝</a>。或从二宝世界来者。诣此忍土见此佛土。长广短狭众宝琦异。强劣好丑如本佛土。时诸菩萨各自忆念住本佛土。是等一切见释迦文如来至真形像被服。各如本土诸佛像貌。威仪礼节教授法则饮食等无差特。彼一菩萨。不见他菩萨土地庄严。但睹本刹。举声称曰。此土紫金。二菩萨曰。此土白银。各各所游清净之行。各自惊喜怪未曾有。磬扬大音而嗟叹之。诸佛世界难及难及而不可逮。德遍十方永不可逮。文殊师利应时告曰。诸族姓子。此事无奇。所以者何。一切诸佛皆为一佛。一切诸刹皆为一刹。一切众生悉为一神。一切诸法悉为一法。是一定故故名曰一。亦非定一亦非若干。文殊师利。举其要义不以多言。即从座起偏出右肩右膝着地叉手白佛。愿欲所问。若见听者乃敢自陈。佛言。恣所欲问。如来当决所怀疑结令心欢然。文殊则问。何谓菩萨义所归乎。佛告文殊。晓了诸法靡不通畅故曰菩萨。又问。何谓菩萨晓了诸法。佛言。菩萨晓了眼耳鼻口身心无有弊碍。何谓晓了六情事者。晓了于眼则本净空。耳鼻口身意亦复如是悉空本净。不自想念我晓了之。色声香味细滑之法悉空本净。不想晓了。又文殊师利。若有菩萨了五盛阴。何谓晓了。了空无想无愿。离欲恍惚寂无所有。归于澹泊悉无所生无来无往。犹如野马幻化水月芭蕉梦中所见。不得久存而无坚固虚无无处。若能晓了如斯义者是谓菩萨。又文殊师利。解淫怒痴五阴六衰因想而生。其贪欲者悉从想生。其想亦空虚无无形。无有言辞亦无<a href=\"/remen/jiaohua.html\" class=\"keylink\" target=\"_blank\">教化</a>。其淫怒痴于无本法。无能染污不迷不惑。佛言文殊师利。菩萨晓了众生之行。此人多欲。斯人多嗔。此人多痴。其多欲者恩爱隆崇。犹如五谷草木茂盛种类布散不适一处。其多嗔者怒恨炽盛。如野火燃烧炙草木。城郭屋宅。靡不被害。其痴多者暗暗冥冥如无日明。若其屋中覆盖在罂。迷惑穷极不识东西。菩萨大士晓了本行。从其心意聪明暗塞。原际所趣诸根优劣。而为说法。各令入律而度脱之。佛语文殊师利。菩萨晓了一切众生。云何晓了一切众生。皆假号耳。若真谛观其假号者亦无处所。其众生者悉一神耳。计于众生无有众生。晓了斯义无想著者是谓菩萨。于是觉了寤诸不觉解度彼岸是谓菩萨。诸不达者悉令通畅故曰菩萨。当所观者悉见本末起灭因缘。根原所趣靡不周备。前知无穷却了无极故曰菩萨。因其假号随方俗言而有此名。于此众事而无所著故曰菩萨。时佛叹颂曰</p><p>晓了其眼耳是空为自然</p><p>达者无想念乃谓为菩萨</p><p>晓了鼻口者本净无形像</p><p>智者不妄想乃谓为菩萨</p><p>智者晓了身其意如虚空</p><p>能分别本净菩萨为聪明</p><p>色声及香味细滑可意物</p><p>若能了如幻一切分别空</p><p>亦不求妄想乃曰为菩萨</p><p>若晓了色空痛痒亦如是</p><p>生死之所识一切犹若幻</p><p>心不怀妄想乃谓为菩萨</p><p>五阴若如梦一相无有相</p><p>明者不妄想乃谓为菩萨</p><p>不生无所起无言则无为</p><p>假名托于号其名无形类</p><p>晓了贪嗔恚分别诸想念</p><p>其想无真谛究竟无处所</p><p>想愚不亦真因作多思念</p><p>缘诸邪见起正直无所见</p><p>当怀贪欲怒诸法悉平等</p><p>彼无染无秽法亦无惑妄</p><p>识别如是念菩萨无贪欲</p><p>寂除一切法乃谓为菩萨</p><p>晓了诸三界是空无真实</p><p>于彼无度者乃谓为菩萨</p><p>欲界无成就因颠倒而兴</p><p>是色无有无此亦比虚伪</p><p>众生所作行慧者悉晓知</p><p>贪淫行嗔恚同归于愚痴</p><p>一切假名人人亦不可得</p><p>明者成就此不妄想众生</p><p>一切是诸法能知为颠倒</p><p>若识知反覆斯亦无有想</p><p>方便随诸法不着一切碍</p><p>若逮无所著乃曰为解脱</p><p>能施其身肉不习诸所猗</p><p>觉了如审谛乃谓为菩萨</p><p>禁戒常清净亦不想自大</p><p>佛戒随顺义无起无所有</p><p>我本所修业身口及意念</p><p>是谓为禁戒彼无由居处</p><p>普慈愍众生亦不得众生</p><p>知之为恍惚因假而有号</p><p>其所行精进灭一切诸苦</p><p>察了三界空能成最上道</p><p>超殊修禅思亦复无所著</p><p>无住无所得智者了如是</p><p>智慧刀割截尘劳诸恶见</p><p>睹见诸法界不断无所坏</p><p>如觉了诸法应时化群黎</p><p>菩萨晓如是乃谓为菩萨</p><p>于是文殊师利复白佛言。唯然大圣。所可言谓初发意者。何谓初发为菩萨意也。佛语文殊。假使菩萨普念三界是初发意。所<a href=\"/remen/faxin.html\" class=\"keylink\" target=\"_blank\">发心</a>者平等如地。其菩萨者无所起发。亦不想念净与不净。其所知者无卒无暴坚住不动。无在不在安无能摇。忍于苦乐越世八法。无所破坏悉无所为。所可发心。适发意已。皆得启受一切功勋。亦不自念我有名德。是谓初发成菩萨意。文殊师利前白佛言。如我听省大圣说义。其有菩萨发淫怒痴乃初发意。时善住意问文殊师利。起淫怒痴乃应初发成菩萨者。一切愚戆凡夫之士皆应初发。所以者何。斯等之类起淫怒痴故不去三毒也。文殊师利告善住意天子。愚戆凡夫不能堪任起淫怒痴。所以者何。谓佛世尊缘觉声闻诸不退转菩萨之党。乃能发是淫怒痴耳。凡夫不能。善住意天子报文殊曰。今者所说甚可畏。此众会者心怀疑网。因闻仁者演此义故。不能晓了其心冥然。文殊师利谓善住意天子。于意云何。譬如飞鸟飞行虚空。岂畏为径通过有依碍乎。答曰经过不畏虚空也。文殊报曰。如是天子。道无所起。有所憎恶则为不发。无所憎恶乃为发意若无所著不怀憎恶无所依猗乃谓发耳。所谓为发兴无想念。无所生者是名不发。无自然者乃曰为发。无有句迹乃曰为发。无去来迹乃曰为发。空身慧迹无所念迹乃曰为发。无所受迹无所逮迹乃曰为发。无所坏迹无所获迹是谓为发。无文字迹无所慕迹是谓为发。不进不殆不双不只是谓为发。不求救护亦无有归是谓为发。是故天子。名于菩萨为初发心。其于是法。不念不依不思不想。不知不见不闻不识。不受不舍不起不灭。是故天子。名诸菩萨以是因缘。因此法故由斯平等。如是本际善权方便。发淫怒痴发眼所依。耳鼻口身意亦复如是。发色所著亦复显于痛想行识不当生色报应。诸见无明有爱。当兴十二缘起之法。吾诸所欲依猗三界。亦当显发所依吾我贪身计已。六十二见。亦当显发五盖之患。四倒八邪十恶之业令其反原。取要言之一切净不净应不应众想言辞一切处所所受依猗。思想诸念恋慕挂碍。所可言曰发泥洹想。菩萨大士皆显发此是故天子当作斯观。其于诸法有所依猗。无所憎爱是谓为发。文殊师利说是法语初发意时。此三千大千世界六反震动万二千菩萨得无所从生法忍◎</p><p>佛说如幻三昧经卷上</p><p>佛说如幻三昧经 卷下</p><p>西晋月氏国三藏竺法护译</p><p>◎尔时世尊赞文殊师利曰。善哉善哉。乃能讲论发意菩萨。仁已曾奉江河沙等诸佛世尊。故能畅此无极道慧。时舍利弗前白佛言。向者文殊颁宣咨嗟。诸初发意菩萨之事。若有逮得无所从生法忍。计此二者其意等乎。佛言。如是舍利弗。诚如所云。锭光佛时授我要决。当成无上正真之道为最正觉。于当来世无央数劫得成为佛。号释迦文如来至真等正觉明行成为善逝世间解无上士道法御天人师号佛世尊。因彼发心无所违失。应时逮得无所从生法忍。是舍利弗。文殊师利向者所讲初发意菩萨。文殊白佛。我身省察大圣说法义之所归。一切菩萨其发心者名初发意。所以者何。唯然世尊。其诸发意皆无所生。其无所生则是菩萨初发意也。说是语时。二万三千人立不退转地。当成无上正真之道。五千比丘得无起余漏尽意解。六万天子远尘离垢诸法眼净</p><p>于是耆年大迦叶。前白佛言。文殊师利所为甚难甚难。今说经典开化<a href=\"/remen/154932.html\" class=\"keylink\" target=\"_blank\">饶益</a>若干众生。文殊师利谓大迦叶。我之所作不为甚难。所以者何。一切诸法皆无所作。非作非不作。唯大迦叶。我于诸法无作不作亦无所舍。不度众生亦无所缚。所以者何。众生之党本无明故。成为众生故非甚难。向者迦叶宣言甚难。吾身所作无有甚难亦无不难。非如来非缘觉非声闻。迦叶。欲知谈说甚难。欲宣至谊。凡夫所作乃为奇异名之甚难。所以者何。唯然迦叶。一切诸佛威神之力未曾违废。亦不可得声闻缘觉。诸佛势力无获无得。独凡夫士乃逮此力。大迦叶曰。于文殊意所察云何。诸佛所得无得不得非声闻非缘觉。文殊师利报大迦叶。不得我身无人无寿。无形无终含血有志。不得断灭有常之计。阴种诸入名色三界。应与不应想与无想。兴发报应现世后世。贪淫怒痴悉不得是。迦叶当解。取要言之。一切诸法无得不得。无所依猗无受无舍。不放施无所教。亦无近无所授无所解。是故迦叶。当晓了此诸凡夫士。不闻谊者乃有所得。诸佛世尊实无所得。是故所作不为甚难。诸佛声闻悉无造作。凡夫所为而不可及。为何所作。为断灭为计常多所猗着。殷勤求愿心怀众念。作与不作或举或下。分别讲说妄想猗着。愁戚悒悒而念免害。稽首自归诸佛世尊。不作不为亦无所著。愚唯为此。是故所作不以为难。文殊师利前白佛言。所谓无所生。其谊云何为何谓乎。云何菩萨逮得无所从生法忍。佛告文殊。计于诸法无能逮得。所以者何。有所得者则堕颠倒。无所得者乃逮无所从生法忍。是故无所得者乃谓为得。无得无著无依无猗。心如虚空[火*霍]然无迹。是乃名曰无所从生法忍。一切诸法无所生者。诸法无主乃曰法忍。于一切法无所依猗。无求无望。诸法无进无退无双无只。乃曰法忍。诸法无形离于自然。无坏无断无识无尘。无言无辞空无想愿。乃曰法忍。诸法离欲寂然憺怕。法界无本立在本际。无应不应无想不想。无念无说无惟无思无作无力。悉以羸劣虚无恍惚。无固无永无净不净。非常苦空<a href=\"/remen/wuwo.html\" class=\"keylink\" target=\"_blank\">无我</a>寂然。犹如幻化梦中所见。影响野马芭蕉聚沫水中之泡。忍解诸法为若兹也。所可忍者亦无所忍。一切诸法无法非法。无有异法亦无他趣。照曜诸法所解如是。观此诸法名本净。恍惚知之空无。是谓为忍。笃无信乐度于氾流。不怀狐疑不恐不惧。亦无所畏修身正行。永不得身不见空宅是。文殊师利。菩萨所逮无所从生法忍。未曾废舍一切诸想。文殊师利复白佛言。所谓忍者。无所毁伤乃曰法忍。善住意天子问文殊师利。何谓毁伤法。文殊答曰。天子。欲知眼所毁伤可不可色。耳声鼻香舌味身更。意所思念可不可法。假使天子。若有菩萨。眼见色者永无想受。不别好丑不怀思想。无应不应无增无损。晓了本净而达空慧。不念晓了不为众色之所毁伤。耳鼻口身意亦复如是。而于六情无所毁伤悉无所著。此菩萨者立于法忍。于诸生法不有妄想。于无生法亦不无想。于诸漏法亦不怀想。于无漏法亦不无想。不想罪法。不想无罪。不念有为法。不想<a href=\"/remen/wuweifa.html\" class=\"keylink\" target=\"_blank\">无为法</a>。不念世法。不念度世法。于此诸法无想念者。是为逮得无所从生法忍。说是法时。六万三千人皆发无上正真道意。万二千菩萨逮得无所从生法忍</p><p>于是善住意天子问文殊师利。所谓学道入道地者为何谓乎。文殊师利告天子曰。今仁者问入道地乎。天子报曰。愿欲闻知菩萨道地。文殊常说有十道地。无此谊耶。文殊又报。向者问入道地乎。天子答曰。菩萨不入十道地也。文殊报曰。不闻世尊说一切法犹如幻化。为信此不。答曰信耳。文殊报曰。幻师所化岂有道地具十住乎。天子答曰不也。设幻师化有所至到有所入者。吾亦当住世尊颁宣一切诸法悉如幻化故无所入。假使天子。欲得讲说入道地者。当说无入无所至到。所以者何。一切诸法皆无所入。法不至法。色不入痛。痛不入色。想不入行。行不入想。识不入色。色不入识。取要言之。皆是四种四大所成。眼不入耳。耳不入眼。鼻口身意亦复如是。身不入意。意不入身。所以者何。是诸法者所趣各异境界殊别。愚騃无想无所识别瑕秽态碍。譬如草木瓦石墙壁影响之数。而无言辞。则一种相故无所入。无来无去。天子当知。若有菩萨解法如此。则于诸法无入不入。无想不想。不见入道。不舍道地。于无上正真道而不退转。无所入者住无失法。所以者何。阴种诸入皆为自然。不失一切众生真正清净。是为菩萨入于道地。譬如幻师化作十重交络棚阁。其时幻师化作化人遍处其上。于天子意所志云何。岂为有人处在重阁若入者不。答曰无也。文殊师利报天子曰。菩萨十地当作是观亦如幻化。善住意天子问文殊师利曰。假使人来欲得<a href=\"/remen/chujia.html\" class=\"keylink\" target=\"_blank\">出家</a>为<a href=\"/remen/shamen.html\" class=\"keylink\" target=\"_blank\">沙门</a>者。当何以化何除须发何受具戒。云何教授令自谨慎。文殊师利报善住意天子。设使有人来诣我所为沙门者。夫族姓子。若不发心欲得出家。我乃令卿作沙门耳。所以者何。其有建志欲出家者。心无所归。其无所归亦无有来。其无从来则无往者。住一切法无所断绝则住无本。其住无本游于法界而不动转。其于法界无所动者则不得心。其不得心不愿出家。其不愿出家则不发心为沙门也。其不发心为沙门者则无所生。其无所生则尽众苦。其尽众苦则究竟尽。其究竟尽则无所尽。无所尽者则不可尽。其不可尽此无所行。天子解是。当为其人解如此义。其诣我所求欲出家。语族姓子勿得发心作沙门也。所以者何。心本无起便离闇冥。文殊师利复谓善住意。假使有人来诣我所求欲出家。吾当为说。卿族姓子不除须发。乃为善备沙门之业。善住意问文殊师利。所言何谓。文殊答曰。如来说法无所除去亦无所坏。又问。何所不除。答曰。不除于色亦无所坏。不除痛想行识亦无所坏。假使念言。我除须发则住吾我计己有身。不计吾我不自贪身则平等见也。贪着己身乃计须发则成众生。想念除去其不得我不得他人。不我不彼则无吾我。其无吾我不计有身。则除须发无思无想。其无思想。无应不应不住若干。其不住若干则无言教。其无言教。无进不进无双无只。不贪己身不被<a href=\"/remen/jiasha.html\" class=\"keylink\" target=\"_blank\">袈裟</a>。其袈裟者(晋言无秽垢)。其无秽垢则无所有。其无所有则无所住。其无所住则为旷然。其旷然者乃为出家</p><p>善住意天子复问文殊。所言思念。其思念者为何谓也。文殊答曰。等于诸法无形无名。愚戆凡夫之所兴念多所望想。故世尊曰。其于诸法无所兴造亦无损耗。是谓思念。又问。何所兴造。答曰。天子当平等度以度平等。其于诸法无得不得亦无所逮。不审不行亦无不行。于此诸法不兴等住不想吾我。亦复不着人寿命识。众生可意断灭计常。阴种诸入想佛法众。亦复不念是戒是毁。尘劳颠倒造立果证望想求度道迹往来不还无著。望想缘觉猗着正觉。是善是恶是罪是福。是为穿漏是无有漏。是为俗业是度世业。是则有为是则无为是则为空无想无愿。是明无明是为解脱。是为离欲是为生为死。是为灭度。兴造如此若干种想。如是行法<a href=\"/remen/xiudao.html\" class=\"keylink\" target=\"_blank\">修道</a>。若斯愚戆凡夫之所念也。贡高自大痴夫所为也。是等为魔及与官属所见阴盖。是故如来。为此党类演出言辞。令除须发去于五阴。奉修五品<a href=\"/remen/jiedinghui.html\" class=\"keylink\" target=\"_blank\">戒定慧</a>解度知见品</p><p>于是善住意天子赞文殊师利。善哉善哉快说此言。如仁者教。文殊师利复谓善住意。假使有人来求出家。吾当谓言。若族姓子不受具戒。尔乃是卿善备出家。又问文殊。此言何谓。答曰。于善住意所趣云何。何谓具戒。具戒有二。一正真戒二邪伪戒。何谓邪伪。若堕颠倒。何谓颠倒。受吾我人倚于寿命。缚着断灭而计有常。或堕邪见荒淫怒痴。贪欲贡高而怀自大。或于欲界色无色界。而念所受驰逸望想。随于起灭证明邪迹。不别<a href=\"/remen/shane.html\" class=\"keylink\" target=\"_blank\">善恶</a>宜便之法演狂悖言不识所趣。堕于无明住众邪见。如是法教。皆于正律名之为邪。所以者何。道空平等。其平等者。菩萨所行尚不为退。假使天子。不堕恶友不解所归坚固之要。于诸所受受不当受。而行驰骋。是谓邪戒。若问年岁及所修行。而反从人受信施食。又从异人出家为沙门者。求其迎逆稽首礼节。不能除灭淫怒痴冥。是为邪戒。何谓正戒。假使修正不想平等是谓正戒。一切诸法解之如空无想无愿。是谓正戒。于三脱门而不造证奉行审谛。无想不想无应不应。是谓正戒</p><p>文殊师利告善住意。设使处淫怒痴无明恩爱。堕于贪身六十二见。或四颠倒。三品恶行。八邪九恼。九神止处。十不善业。虽在其中而无所著。是谓正戒。譬如一切万物百谷草木众药所生。皆因地出而得长养。其地坦然无所念置。亦不念言我所茂盛。如是天子。敢可成就至于大化皆由戒立。具足成就建立道法三十七品。行者无想法无所置。不念戒具其因成就与不成也。不着欲界色无色界。其不迷惑倚三界者是谓具戒。若立禁戒为成等法信为种法忍。志性清和长育成道。建行如是立笃信戒。便得成就三十七品道法之要也。是去来今现在佛声闻缘觉之具戒也。至三脱门度诸出家而超越去。善住意曰。甚善难及。文殊师利快说具戒。能如是受<a href=\"/remen/juzujie.html\" class=\"keylink\" target=\"_blank\">具足戒</a>者则为正禁非为邪业。文殊师利复谓善住意天子。出家如是具戒。若此教授所施备足如斯。设族姓子不发起戒。是为学戒。天子问曰。此语何谓。文殊答曰。一切诸法悉无所起亦无所受。其有<a href=\"/remen/shoujie.html\" class=\"keylink\" target=\"_blank\">受戒</a>则受吾我。亦着三界故生其中。于天子意所志云何。何谓为戒。答曰。将护沙门二百五十。又问。以何将护。答曰。守身口意名曰将护。二百五十备悉具禁。不为身行亦无所作亦无当作宁可恕当有处所乎。青黄白黑红紫色耶。所向方面。答曰无也。又问。何故。无所有故。由是之故不可恕当。问曰何故。答曰。无所行故。文殊又问。其无所有可名说乎。物如是不。报曰不能。文殊答曰。是故天子当作斯观。所号禁戒不可奉受。此曰乐禁为备戒德。其心清和智慧通达如是行者悉无所有。无能动者永无所趣。戒无所获是真谛戒。不得心处是曰净心。不逮智慧是真智慧心无所作不怀想念。其无所生是谓护心。戒具备悉如是。奉戒智慧若斯。不得心处不念禁戒不逮智慧。若能晓了智慧无处。一切调和无有众疑。识解道教。不见诸法不善之义。其于诸法不见不善则不受戒。其不受戒亦不毁禁。其欲学戒彼则须戒。其须戒者则不退还。其不退者彼名解脱。其解脱者则不合会。其不合会者彼则无漏。其无漏者则行平等。平等行者则无所得。亦不受戒。是故诸法等如虚空了虚无故。所以者何。其虚空者则无所行。是故天子。学戒如此则无禁戒。彼所戒者何所为戒。其不学戒学戒当尔。则学于空。何谓为空。不乐身口不慕其意。无染不染是贤圣戒。如是住者则无所住。其无所住学平等戒。天子又听。如是出家为沙门者。具戒若此禁戒之谓。其人假使饮食衣服三千大千世界。其中所有皆能净毕。所食之功多所救护终不唐举。皆由如是净戒所致。天子又问。今者文殊为谁说此。文殊答曰。为受者施。能亲顺者。彼则毕净能逮此义。尔乃净毕。其不亲不受不逮此义。不念不修不惟。谁受谁为亲近谁能净毕。尔乃正净。此应咨嗟为真众祐。一切诸法究竟悉空无所生慧。是为尽畅清净众祐。凡夫之士能毕众祐罗汉不能。所以者何。凡夫之士能受亲近还致识别惟念精思。吾曾咨受惟察奉行。能施能慕则能净毕。云何净毕。周旋往来没复还生。所生之处净洗诸根。阿罗汉者无有阴种诸入之义。不能周旋何能净毕谁净毕者。其受分卫福布施主。净三品场然后受食。何谓三品。一不得我亦无受者。二不得施者亦无所授。三不得周旋生死处所及净毕竟。是为三。如是净者无所净毕。是故天子吾说斯言。饮食被服三千大千世界所有。皆能净毕无微翳碍。是为处世真正众祐。乃为出家名曰沙门。文殊师利复谓善住意。求出家者吾当告语。若欲出家为沙门者。仁族姓子。不处闲居不在人间。无远无近不起不灭。不独一己不处大众。不在会中。不处屏处。不行乞匃不就人请。不着弊衣五纳之服。不着居家白衣之服。不处旷野不在居室。不慕少求亦不多求。不知止足亦无不足。亦无有行。亦无不行。不在限节亦无中适。不智不愚不慧不闇。行空如此乃曰备悉。其计我身举动进退。若处闲居当行分卫。察己聪慧不离于明。如是天子。此辈伴党。不达正真睹空慧义。是为发起心有所存。所以者何。于彼如此希求望想多所著念。尚无有身何况他人。诸法归空慧了无生。安复欲得限节功勋独处致耶。未之有也。是故天子。其能如是节限平等所修行者不求望想。吾乃谓彼知大限节。若使天子节淫怒痴。了于三界五阴四大诸种众。入此无极节。而知止足不受不舍。不以修行亦无不行。无调不调不寂然。不令尽其能限节。如是法者不与三界而合同尘。彼乃名曰知限节者。所止清净。为无所处悉无所著。复次天子。如来具戒。若有人来欲备禁者吾当为说。若族姓子。不知苦谛。不断习谛。不证尽谛。不奉行道。如是行者能正谛见。所以者何。真正谛者。无有苦谛无有断习。无习不习亦无有尽。不为尽证亦无有道无所由行。设族姓子。不奉四意止乃为平等。所以者何。计无有意亦无所念。不求诸法是为己身。所建意止其无有意。无所念者彼无身痛。无心无法。当何所畏有异难乎。若不奉行四意止者。是为备成清白之法。所以者何。清白法者。无有不善处在其前。亦无善法不断不起。不断不起者是为名曰平等真正安谛之义。其逮平等。尔乃名曰平等之行。若族姓子。不行四神足无有放逸。行四等心五根五力及七觉意八种道者。若等奉行三十七品道义之法。不举不下无言无说。是谓行道。若族姓子。志三十七道品之法。于诸音声从贤圣教不随水流。若能精修遵其所行。不知诸法亦不造证。所以者何。所可言曰三十七品道类之法。假有字耳。观其假名因望想生。计其相者亦无有相。为水所漂因致周旋。其周旋者无所施害。除此名已则无所得。犹如观察此三十七道品之法亦无所除。天子复问文殊师利。何谓比丘慕于修行而独宴处。文殊答曰。假使分别诸法一等一种门相者。譬如虚空。悉无所行皆无众生。是谓修行。又修行者。不处今世不由后世。在于三世皆无所行。至一切法亦无所行。悉了诸法虚伪无实。是谓修行。其修行者。则于诸法无双无只无应不应。是谓修行。时彼众会无央数人。心怀沉吟悉生疑结。此为何谓。当奉何行。何因申畅。如来至真等正觉。演三脱门得至泥洹若能造证三十七道品之法致灭度矣。文殊师利。今者所说。将无倒教乱法之兆。文殊师利。寻时皆知此诸比丘一切众会心所怀疑。告舍利弗。唯卿仁者。为众重任咸共信之。最大智慧如来所叹。又贤者。身离欲尘法而以造证。仁者。久如逮成<a href=\"/remen/sidi.html\" class=\"keylink\" target=\"_blank\">四谛</a>得造证乎三十七品及三脱门也。舍利弗曰不也。我不得法。当可造立思惟其义及修行者。所以者何。一切诸法悉无所受亦无所生。空无言教空不证空说是语时。三万比丘漏尽意解</p><p>善住意天子。赞文殊师利。审如仁者。执慧颁宣深妙法忍兴隆空行。文殊答曰。吾不执慧。一切愚戆凡夫之士执求智慧。所以者何。斯等之类。执持令转集会二品所执。堕于地狱饿鬼畜生诸天人间。所见牵连。假使天子为诸三界。展转牵连轮转无际。所向非一。所生受身各各别异。是为牵连随其宛转。如是牵连展转无休。由是之故不知本际。在于生死乐苦恼根。复次天子。愚騃无智凡夫。不闻与欲俱合怒痴亦然。报应诸见名色同尘。诸佛声闻缘觉菩萨。及逮法忍无所牵连亦无宛转。所以者何。如斯党类其身口心未曾起立。所展转者不得三界何所宛转。是故斯等牵连智慧。若更受身无所弃舍。是执智慧。天子又问。仁者所说毁坏慧乎。答曰不也。又问。何故毁坏令无所除。是等学者是毁坏慧。若不毁坏无所除者不灭寂慧。又问文殊仁无此乎。答曰不也。又问何故。答曰。其有将去覆还。有往来者。则有此事。其无有往无有还者。晓了诸法而无周旋。则无将去亦无覆来。又问文殊。何所章句为最元首。答曰。如是句者我是元首。又问何谓。文殊答曰。若有菩萨。于一文字一章句义而不动者。章句犹归分别四义。何谓为四解章句。一常如审谛。二了空义知为恍忽。三分别无形悉无所生。四于诸所知不以为知不以为患。不造二事。是诸章句最为元首。时佛嗟叹文殊师利。善哉善哉。乃能班宣逮总持义。文殊白佛。我无总持。所以者何。无所得故无可执持。愚騃凡夫乃逮总持。诸佛菩萨无所获致。所以者何。其迷惑者多所执持。何所持乎。依于吾我着人寿命。执持断灭及计有常。执坏贪淫嗔恚愚痴。亲抱所有恩爱贪身。自见五阴四大及诸入。思想多念而反求望。堕若干见六十二疑。有所获致而急执持。是故世尊。愚戆凡夫逮得总持。所以者何。愚夫怀法在心念者。诸佛世尊悉无所持。声闻缘觉诸菩萨等亦复若兹。是故愚夫逮得总持</p><p>于是善住意天子问文殊师利。如向者说不得总持。当以何意化于五趣。答曰。其五趣者无所为作。所以者何。吾以消除五趣终始。令其所趣不知处所。诸佛缘觉声闻所趣。愚戆凡夫所不能趣。所以者何。愚夫比数堕于生死。诸明智者消除诸趣。道迹亦然不离生死。况于愚戆凡夫士乎。是故吾身消除诸趣不得总持。所以者何。无所获致当何持也。说是语时。彼众会中五百比丘。诽谤此经而舍驰去。则以现身堕大地狱。时舍利弗报文殊师利。且止勿复演此深法。五百比丘闻之狐疑不肯顺入。自恣骂詈。自谓尊豪而舍驰走。诽谤心乱弘雅之典。则以现身堕大地狱。文殊报曰。唯舍利弗。莫有斯言勿怀疑网。有计是非勿怀犹预。不见有法堕地狱者。惟察诸法无诽谤者。所以者何。一切诸法悉无所生。属舍利弗而宣此辞。令吾休止不说经典。假使族姓子族姓女。依着吾我想人寿命。若江沙劫供养如来承事圣众。随其所安皆给所乏。尽其形寿而不懈休。若有闻此如是像法深妙难解。一切世间所可希闻空无相愿憺怕寂寞归于消灭。无起无灭无人寿命。<a href=\"/remen/wuchang.html\" class=\"keylink\" target=\"_blank\">无常</a>苦空非身之谊。若能得闻如是辈经。闻之诽谤。其族姓子及族姓女。堕大地狱。在大地狱忽闻此经。寻便得出。辄信深经而得解脱。胜善男子善女人江河沙劫奉敬如来供养圣众。着吾我人及计寿命不得至道。闻是法者疾得解脱。◎佛赞文殊师利。善哉善哉。诚如所言。斯经尊妙。若现于世与佛兴出等无有异。道迹往来不逮无著。于缘觉乘菩萨大乘而见授决。此为最尊等无若干。所以者何。不着吾我。所修平等亦无所得。至于泥洹亦复若兹设有念知言有所得则堕颠倒。佛告舍利弗。此诸比丘五百人等。在于地狱速得灭度。胜于是间愚惑百年护戒。悉知止足堕于颠倒六十二见。所何以何。未曾得闻此深妙法无解脱相也。是族姓子若族姓女。闻此深经入耳思惟疾逮无上正真之道。胜疑余经迷堕颠倒。发意顷须臾乐信此深经者疾得解脱◎</p><p>◎善住意天子问文殊师利。仁者。乐我净修梵行无沾污乎。文殊报曰。如是天子。则修梵行。设使卿身不劝梵行不修梵行乃为可耳。问曰何谓。答曰。其有所受彼乃修行。其不受者何所行乎。可名行耶。天子又问。如今仁者不修梵行乎。文殊答曰不也。又问。不净行耶。答曰。不修净行。如天子言。以何等故不修净行。无家居不梵行不受不惑。亦无所行亦无不梵行。假使学者清和梵行。悉无所行亦无非行。尔乃名曰大净梵行。其行天子淫怒痴行乃曰正行。游于欲界色无色界。是曰清行。愍伤众生。其不习行淫怒痴事。不游三界。彼不清修。亦无所行。乃谓为行。善住意曰。善哉善哉。文殊师利。所畅辩才而无挂碍。文殊答曰。使卿辩才亦无挂碍。得无碍辩可得处乎。所以者何。计是我故有所倚着则为挂碍</p><p>文殊师利复告善住意。欲以是像求净梵行者。设使仁者不执刀剑。贼害一切众生身命。不捉矛戟瓦石大棒。自然危者乃为慈心。天子又问。此言何谓。文殊答曰。所谓众生含血之类义所趣乎。天子报曰。假有名耳。计有吾我乃有众生。含血之类受思想故。故曰众生。依倚颠倒贪计有身故曰众生。所以者何。是故天子。贪见吾我想人寿命。因有假号而演名字。吾当以利智慧剑而危害之。常以此义将养护之令不见缚。当使[火*霍]然不知诸受之所归趣。无所断除。是故天子。当解此义除吾我想。则害众生一切望想。不堕<a href=\"/remen/shasheng.html\" class=\"keylink\" target=\"_blank\">杀生</a>心不怀害。文殊师利复谓善住意。欲使卿身净修梵行。若能奉犯十恶之业。亦慎一切黑冥品事。又复不修诸清白业。善住意又问。斯言何谓。文殊答曰。等黑冥品等诸清白亦复若此。又问文殊。黑冥品事以何为等。答曰以无所</p></div>"
}]