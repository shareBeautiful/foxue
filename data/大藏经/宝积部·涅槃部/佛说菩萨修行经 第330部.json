[{
    "title": "佛说菩萨修行经 第330部",
    "author": "白法祖 译",
    "html": "<div class=\"B1_text\"><p>　　佛说菩萨<a href=\"/remen/xiuxing.html\" class=\"keylink\" target=\"_blank\">修行</a>经 (亦名威施长者问观身行经)</p><p>　　西晋河内<a href=\"/remen/shamen.html\" class=\"keylink\" target=\"_blank\">沙门</a>白法祖译</p><p>　　闻如是。一时佛游舍卫国祇树给孤独精舍。与大<a href=\"/remen/biqiu.html\" class=\"keylink\" target=\"_blank\">比丘</a>千二百五十及众菩萨五千人俱。皆尊菩萨<a href=\"/remen/shentong.html\" class=\"keylink\" target=\"_blank\">神通</a>[睿-├+〡]达权慧变化。游三千世界普利一切莫不蒙济。于时舍卫国大城之中。有豪长者名比罗达(晋言威施)。与其城中诸大长者五百人等。宿意同念。俱从舍卫大城中。出往诣祇树给孤独精舍。前至佛所即皆稽首。绕佛三匝。问讯<a href=\"/remen/shizun.html\" class=\"keylink\" target=\"_blank\">世尊</a>却坐一面。于时世尊。以无限达。因问威施及诸长者族姓子等。发何志乎诣如来耶。是时威施并诸长者。即白佛言。吾等世尊。集坐静处竞有念言。佛世难值人身由然。得脱离世同亦甚难。吾等窃议。为用何乘而至泥洹。当以声闻缘一觉乘取泥洹耶。大乘普智泥洹脱乎。时吾等举心便发言曰。志愿无上乘泥曰。身不以声闻缘觉脱也。吾等世尊。志愿<a href=\"/remen/faxin.html\" class=\"keylink\" target=\"_blank\">发心</a>无上独尊正意。以斯法故。来奉如来。云何世尊菩萨大士。内性常欲应于无上平等正真尊觉。当学何法而应行住。唯愿如来垂慧普慈。以无极哀散示疑结</p><p>　　尔时世尊。告威施曰。善哉善哉。诸大长者乃能改俗。舍世之荣乐。发无上正真道意。觐诣如来又威施等。勤听思念。当演说之菩萨大士行。得无上等最正觉。志作所应及其觉法。长者威施。并五百人即皆叉手受教而听。时佛告曰。是诸长者。菩萨大士发行。欲应无上正真等最觉者。心向<a href=\"/remen/zhongsheng.html\" class=\"keylink\" target=\"_blank\">众生</a>。当建弘普无极大慈。志习念行勤执无舍。进学无忘。是乃应于无上觉道。又诸长者。若有众生。分其所受身口意恶。彼行非故。命终堕狱故。诸长者。天地聚合集以众苦。向诸网见众生之类。存心大慈勤志大悲。守习学行专精如斯。其身不着衣被饮食。于诸利养意亦不贪。以诸所珍乐尽施惠。念彼众生。慎行戒具忍进定智。如是长者。菩萨大士。欲发无上正真道者。当习观法乃应身行。尔时。威施及诸长者。吾等世尊。当修身三口四意三念法。菩萨大士。云何应观身行法耶。尔时世尊。告威施等。如是长者。菩萨大士。有四十二事而以观身。作是观已。离想结缠身心<a href=\"/remen/yishi.html\" class=\"keylink\" target=\"_blank\">意识</a>。缚着吾我贪身<a href=\"/remen/shouming.html\" class=\"keylink\" target=\"_blank\">寿命</a>。浊乱诸非应便除尽。是时威施及诸长者。受教而听。佛言。菩萨大士。观身污秽本为不净。观身臭处纯积腐烂。观身危脆要当毁坏。观身无强当归碎散。观身如幻诸大变化。观身恶露九孔诸漏。观身盛然淫欲火炽。观身燋烧兴恚毒火。观身愚冥痴蒙毒盛。观身罗网恩爱结缚。观身如疮众患缠绕。观身可患四百四病。观身秽宅受诸虫种。观身<a href=\"/remen/wuchang.html\" class=\"keylink\" target=\"_blank\">无常</a>逝归尘土。观身顽愚不达体法。观身危陋毁落不久。观身无赖常怀多忧。观身无坚老至苦极。观身无倚饰伪纯诈。观身难满受盛无厌。观身巢屈受众色爱。观身贪惑迷着五乐。观身昧冥意怀喜悦。观身无住<a href=\"/remen/shengsi.html\" class=\"keylink\" target=\"_blank\">生死</a>种异。观身识念怀想众贱。观身无友极养会离。观身众食狐吞狼争。观身机关展转无数。观身系属饮食所盛。观身叵视脓血臭满。观身毁灭趣非常法。观身如仇恒多怨害。观身热恼常怀忧结。观身聚殃<a href=\"/remen/wuyin.html\" class=\"keylink\" target=\"_blank\">五阴</a>所误。观身苦器生死剧痛。观身非我众缘积聚。观身无命男女会散。观身为空根受诸情。观身无实譬之如幻。观身虚伪其现若梦。观身伪惑为如野马。观身诈欺其喻响像。是谓长者菩萨大士四十二事观身行法。其不观者或贪身。心神意识由之起灭。其有菩萨如是观已。爱着身命贪爱吾我。疑垢倒谬及诸欲乐。有常之计皆悉除尽。遵志守一不惜年寿。如是速具<a href=\"/remen/liudu.html\" class=\"keylink\" target=\"_blank\">六度</a>无极。斯谓长者菩萨大士。以满六德权化流布。疾得无上成最正觉。于是世尊。重加弘演说身行法。而叹颂曰</p><p>　　得为人甚难值　　无以身造恶行</p><p>　　要会死弃丘冢　　狐狼食或烂坏</p><p>　　伪欺我愚常惑　　专兴念贪<a href=\"/remen/seyu.html\" class=\"keylink\" target=\"_blank\">色欲</a></p><p>　　是身求无反复　　昼夜受诸苦痛</p><p>　　因众苦以成恼　　身痈满盛不净</p><p>　　常困极于饥渴　　夫智者岂贪命</p><p>　　常受身终无厌　　强畜养剧亲厚</p><p>　　为见色犯众罪　　彼缘是受狱痛</p><p>　　身不能如金刚　　无以是造恶业</p><p>　　虽久存会归死　　时兴信<a href=\"/remen/nianfo.html\" class=\"keylink\" target=\"_blank\">念佛</a>世</p><p>　　假长久养育身　　甘肴膳及香华</p><p>　　会饥渴不恒常　　虽勉励当何益</p><p>　　更劫数因还值　　人雄尊佛之世</p><p>　　常发信莫犯罪　　或堕三受苦毒</p><p>　　其极寿亿千载　　勤自勉如救火</p><p>　　况其寿百岁者　　憍纵身造狱殃</p><p>　　若有念想吾我　　得人身甚为难</p><p>　　常极意恣五乐　　且自娱焉知后</p><p>　　斯之乐不永久　　诸苦毒至不远</p><p>　　当速离诸悭贪　　可得应大福祚</p><p>　　财非财譬如梦　　强以此伪众生</p><p>　　时一有或便尽　　明智者不吝财</p><p>　　若如幻化色惑　　现虚伪花鲜彩</p><p>　　是欲财谁欺身　　愚浊惑堕颠倒</p><p>　　以众苦致福财　　用身故念与想</p><p>　　财非财五家事　　有何智为财惑</p><p>　　谬顺随妻与子　　王势强夺聚财</p><p>　　觉无常了如此　　终无意乐利家</p><p>　　恩爱聚致苦恼　　无贪惑着家狱</p><p>　　父母财身妻子　　皆留在行自当</p><p>　　有贪惜不<a href=\"/remen/zijue.html\" class=\"keylink\" target=\"_blank\">自觉</a>　　唯恐财随我灭</p><p>　　愚顽者力求财　　有智虑信无贪</p><p>　　悭不信不可从　　极自卑如儿仆</p><p>　　外燋贪内热谄　　诸圣贤所不咏</p><p>　　谈书籍或诗颂　　以惑众若淫女</p><p>　　意粗犷性暴弊　　诸悭人多妒嫉</p><p>　　贪狼性无亲友　　现卑谦强亲人</p><p>　　唯为财习追苦　　智虑者莫信之</p><p>　　顺财故与此事　　乃造起毒害心</p><p>　　是故智当省察　　弃离悭妒邪事</p><p>　　金珠宝诸珍奇　　因福祚得致之</p><p>　　为斯故兴诤讼　　制是意整以法</p><p>　　时可值人雄尊　　慈氏佛上如来</p><p>　　乃当有金宝地　　焉知复在向生</p><p>　　欲五乐纯虚伪　　愚迷惑欺诈意</p><p>　　欲若如夏盛热　　坐野马因疲劳</p><p>　　贪目色欲惑己　　淫发醉失意志</p><p>　　从习欲随颠倒　　当何时值佛世</p><p>　　从九十一劫中　　世乃有佛尊觉</p><p>　　山须弥烧坏灭　　后何缘当得值</p><p>　　海陂池枯竭干　　天地燋永无余</p><p>　　欲炽然亦如是　　有何智当着欲</p><p>　　诸聪达明智士　　当察知居寂灭</p><p>　　有何贪奚可乐　　解是义不入网</p><p>　　观行习法之最　　莫恋尸冢囚狱</p><p>　　着恩爱贪浊意　　不能免狱苦殃</p><p>　　有妻子贪离别　　所作行当自受</p><p>　　便独趣随苦毒　　彼无有代痛者</p><p>　　斯<a href=\"/remen/sanjie.html\" class=\"keylink\" target=\"_blank\">三界</a>恼之甚　　莫若如妻与子</p><p>　　本爱时规与乐　　反成忧罪恼根</p><p>　　缘受三恶道苦　　毒辛酸惨痛生</p><p>　　若当被诸恼根　　妻及子无伐者</p><p>　　勿以父造恶行　　及与母诸亲属</p><p>　　阿鼻痛无免救　　且莫如身<a href=\"/remen/xingzhe.html\" class=\"keylink\" target=\"_blank\">行者</a></p><p>　　阎罗王狱卒地　　彼不问父母事</p><p>　　兄弟妻子亲友　　惟结却身<a href=\"/remen/shane.html\" class=\"keylink\" target=\"_blank\">善恶</a></p><p>　　以得致身人身　　遭遇值不念恶</p><p>　　断灭众殃罪行　　除改前不善事</p><p>　　已浊污自防覆　　莫信作无<a href=\"/remen/baoying.html\" class=\"keylink\" target=\"_blank\">报应</a></p><p>　　彼法王当散说　　分别了行清净</p><p>　　身种作行自当　　纵放意随堕恼</p><p>　　身所造即获殃　　譬喻之影随形</p><p>　　当其受苦痛时　　父母亲不能免</p><p>　　及善厚无代者　　是故智无恋欲</p><p>　　其欲脱狱楚毒　　及众缚枷锁械</p><p>　　当勤念舍离欲　　速行法世雄教</p><p>　　家大炽多恼根　　火之起而常然</p><p>　　何慧达而乐是　　揩大火恐难中</p><p>　　在家者忧利时　　居俗业营妻子</p><p>　　有是众万端虑　　何<a href=\"/remen/zhihui.html\" class=\"keylink\" target=\"_blank\">智慧</a>不舍家</p><p>　　十力教甚可乐　　无种栽取若根</p><p>　　騃痴子无是志　　但惑家堕<a href=\"/remen/diyu.html\" class=\"keylink\" target=\"_blank\">地狱</a></p><p>　　天地间专惑者　　兴念想我妻子</p><p>　　愚顽意谓常存　　不知之幻<a href=\"/remen/huashen.html\" class=\"keylink\" target=\"_blank\">化身</a></p><p>　　当佛世尊说是法时。威施之等五百长者。应时逮得柔顺法忍。从得忍已神通备具达知去来。圣智弘妙慧无挂碍。明晓众生意志所趣欲。发起众一切会者观心之故。即说偈曰</p><p>　　快哉为大利　　众利之最上</p><p>　　其有发心行　　求佛菩萨者</p><p>　　大乘心可乐　　但欲安众生</p><p>　　为人修桥梁　　志乐大乘者</p><p>　　众生爱乐彼　　颜像众欣睹</p><p>　　其有兴发心　　志求<a href=\"/remen/pusadao.html\" class=\"keylink\" target=\"_blank\">菩萨道</a></p><p>　　诸发<a href=\"/remen/putixin.html\" class=\"keylink\" target=\"_blank\">菩提心</a>　　种德于<a href=\"/remen/futian.html\" class=\"keylink\" target=\"_blank\">福田</a></p><p>　　深乐菩萨者　　得为三界明</p><p>　　隆圣菩萨心　　踰越诸众意</p><p>　　一切悉备足　　能度诸众生</p><p>　　吾等快得利　　爱乐兴斯心</p><p>　　值佛能仁世　　师子最正觉</p><p>　　得逮闻是法　　菩萨观身法</p><p>　　志即乐大乘　　获致于柔顺</p><p>　　时佛便笑。世尊笑时。五色光出从口中。奋辉晖晃昱色色各异。遂至无数光明普遍十方诸土。威景覆蔽一切释梵日月天魔宫殿之明。当其佛笑及覆光时。诸天龙神并世人民七万二千。见佛神耀暐晔之变。亦皆自觉被如来明安育其体。各于座上忽然悉得无所从生法乐之忍。其余无数皆发无上正真道意。然其焰还绕身三匝。而其威光忽从顶入。尔时贤者阿难。白佛。诸佛如来出现于世。安度众生道教洋洋终不妄笑。今者何因兴发威颜而欣笑耶。善哉世尊如来降德。愍念一切无量诸天及世人民。皆使得安畜生禽兽蜎飞蠕动莫不蒙度。愿佛开解敷演笑意。尔时世尊告阿难曰。汝见长者威施之等五百人不。唯然已见。世尊告曰。是诸长者。在过去诸佛植众德本。从发无上正真道意。如是阿难。长者威施五百人等。却后当更七十六劫不堕三苦。然后<a href=\"/remen/chengfo.html\" class=\"keylink\" target=\"_blank\">成佛</a>当同一劫。劫名勇猛皆同一字。其号名曰华吉藏王如来无所著平等正觉道法御<a href=\"/remen/tianren.html\" class=\"keylink\" target=\"_blank\">天人</a>师。为佛世尊。各各所度极至无量。是时阿难重白佛言。唯然世尊。甚深妙哉未曾有也。如来散说是之弘奥无极要法。是经名何云何奉持。佛言阿难。是经名曰菩萨修行。亦名大士威施所问观身行经。又斯阿难。是观要法。过去当来今现在诸佛。致道弘化无不由之。吾今成佛。有身相好化于生死。亦因此法当善书持讽诵读说开示一切。佛说经已。贤者阿难大士。威施五百人等。诸天龙神及世人民。闻经<a href=\"/remen/huanxi.html\" class=\"keylink\" target=\"_blank\">欢喜</a>。皆起叉手。为佛作礼。</p></div>"
}]