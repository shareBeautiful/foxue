[{
    "title": "佛说须赖经 第328部",
    "author": "沙门白延 译",
    "html": "<div class=\"B1_text\"><p>佛说须赖经</p><p>曹魏西域<a href=\"/remen/shamen.html\" class=\"keylink\" target=\"_blank\">沙门</a>白延于洛阳白马寺译</p><p>闻如是。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人及五千菩萨俱。尔时舍卫城中有极贫者名曰须赖。得坚固志不可转移。信<a href=\"/remen/fofa.html\" class=\"keylink\" target=\"_blank\">佛法</a>众身归三尊。奉持净戒<a href=\"/remen/xiuxing.html\" class=\"keylink\" target=\"_blank\">修行</a>十善。有四等心救济不倦。内性清净我乐无二。至意求佛无上大道。思惟所行昼夜诵习。以善方便导利人物。安贫自守以法为乐。于是天帝释以天眼见须赖<a href=\"/remen/gongde.html\" class=\"keylink\" target=\"_blank\">功德</a>殊妙。所闻不惑博览众经。无有邪行坐起安庠。行止卧觉不失仪法。少欲易足不贪利养。质直善说言信不华。斋戒省约食节衣菅。树叶为器茅草为席。不畜遗除无所藏积。国王人民莫不敬爱。常以昼夜各三诣佛咨受法信。佛知其意辄与相见。须赖每诣佛时。无数百人常从与俱。其所游至卧起经行。<a href=\"/remen/tianren.html\" class=\"keylink\" target=\"_blank\">天人</a>营护。天帝释自念言。是仁者戒行纯备。恐子将夺我处。当下试知审求何道。释便化作数人。蹴骂须赖言无忌讳。又以石掷捶杖加之于须赖。须赖忍力慈仁不嗔不怨。释便化作数人。谓须赖言。仁实见在我谓为卿杀之何如。须赖答言。子所谋者非善法也。正使彼人刀割我身尚无恨意。况但挝骂。所以者何。夫罪福有二果。种福者生天上。为罪者堕恶道。是故不当恨何况欲害彼。于是须赖即说偈言</p><p>夫以种恶栽故生堕罪类</p><p>若其种善本后必望福果</p><p>觉恶以谛观当持慧分别</p><p>恶栽非善本种德无恶果</p><p>守三能无恶身口意常善</p><p>上人忍无怨智者受不犯</p><p>除三以清净身口意无瑕</p><p>劝行福德者得愿必常安</p><p>化人不能使国贫。须赖有微害意。于是乃退。天帝释复以金银置其前。使化人谓须赖言。仁者取是宝。可用恣意<a href=\"/remen/bushi.html\" class=\"keylink\" target=\"_blank\">布施</a>作福亦可。好衣美食贫何可堪。须赖言。自我宿行不。亦当受斯贫苦。以贪宝妄取。后困必甚。化人言。且自欢娱快意终身。安知后事。须赖答言。此非慧语。或于一身不有远虑后受大罪。智者所畏。贪得多藏取非其有罪与盗等。智者所耻。爱身计寿自保不死。犯不与取智者不为。夫智者计身命无有常万物非我有。所贵唯道故无贪诤守善而已。又说偈言</p><p>藏宝至千亿不施死时悔</p><p>智者谓是贫宜识此至言</p><p>节食不着味诚信而好施</p><p>有慧虑为富佛说是常安</p><p>能止不为恶守道中外清</p><p>无戒而自严已犯斯非贤</p><p>当受明为师勿用愚所誉</p><p>愚誉牵入冥师明益近净</p><p>化人不能使须赖有贪意。即退去。天帝释复化。持真珠价直数亿。诣须赖言。我与人诤讼事闻国王。窃引仁者为证。愿以此珠相上。幸助一言。须赖答言。用为说此是我所畏。终不敢欺。所以者何。妄言者先为自欺。次为欺天。亦为欺法。令其口臭。言不见用。多被诽谤。心恒憔悴。天所不念。身色变福德消善名废。彼为上世圣贤所挠欺。失德本而生众恶。塞善之路自投邪冥。是为后世招致殃罪。又说偈言</p><p>众欺生恶果自致口常臭</p><p>都已忘前言入邪无正道</p><p>自欺亦欺天欺法是自怨</p><p>常为众所疑欺诈何益人</p><p>欺为众恶本自绝善行业</p><p>是故致痛聚妄言何益人</p><p>设以满天下金银珠相与</p><p>至守法诫者何时为宝欺</p><p>化人不能使须赖<a href=\"/remen/wangyu.html\" class=\"keylink\" target=\"_blank\">妄语</a>。即时退去。天帝释还语夫人言。汝试将我妓女。与数琴般遮翼妇俱。见须赖共转其意坏其清行知有淫无。天后受教即从妓女。夜安静时。到须赖所住<a href=\"/remen/xukong.html\" class=\"keylink\" target=\"_blank\">虚空</a>中。作靡丽之辞言。仁者且起。天使我曹来侍左右。我曹形容既好。衣裳鲜明。璎珞珠宝服栴檀香。不老不少适在上时。端政皎洁可不瞻视。卿福所致故来相事。须赖仰头答言。若曹尽是<a href=\"/remen/diyu.html\" class=\"keylink\" target=\"_blank\">地狱</a>畜生饿鬼所爱。非彼天人上智所乐。我见若曹所有。如梦色像香。实如海泡沫。我见若形骨干。肉涂血浇筋缠。革裹皮覆以蔽污沾。譬如工师幻人目耳。汝曹上时我见<a href=\"/remen/wuchang.html\" class=\"keylink\" target=\"_blank\">无常</a>。当就坏败为分离法。罪福我已觉。无毛发之爱念。若曹实坏人<a href=\"/remen/shanxin.html\" class=\"keylink\" target=\"_blank\">善心</a>。不能成立人意。但污净行。若曹即连臭腐。习欲无乐坐致苦痛。自误堕冥入三恶道。欲非善本。斗讼恐恚。颠倒浊乱皆从欲起。痴狂致灾坐彼形残。外集内热不见福果。以亡人本种畜生类。后为牛马骡驴骆驼犬彘鸡鹅皆欲所致。违远圣贤亡失信戒闻施慧道。随欲一念不顾后世。是欲常坏求道之意何况其余。即说偈言</p><p>欲污为臭腐独痛远安乐</p><p>自掷饿鬼罪无虑常附恶</p><p>无便为乱本远法去就误</p><p>不虑致颠倒欲盛痴益置</p><p>贪憎失善意邪念常恐惊</p><p>内忧如外胐坐欲亡信根</p><p>已为不善本如魃食人肝</p><p>居衰事邪神为欲如痴狂</p><p>淫为牛羊猪驴马象骆驼</p><p>长受兽形苦是故慧舍欲</p><p>弃信戒闻德远自投恶道</p><p>为淫人痴网远女常疾脱</p><p>如汝好形辈满此阎浮利</p><p>一心住如山天神安能倾</p><p>时天后及妓女。不能使贫须赖有淫意。即还天宫。为天帝释说偈言</p><p>子学深见谛说知女态恶</p><p>已舍色无欲无疮不受毒</p><p>于是天帝益怖衣毛为竖。念是仁者诫净不邪必夺我处。便自下诣须赖说偈问言</p><p>须赖欲求何诫净健乃尔</p><p>愿说望帝王日月释梵耶</p><p>于是须赖答释偈言</p><p>帝王日月天释梵虽为尊</p><p>无常皆如幻未脱彼何明</p><p>所欲乐不生无有老死患</p><p>憎爱怨苦际愿度<a href=\"/remen/sanjie.html\" class=\"keylink\" target=\"_blank\">三界</a>人</p><p>天帝意解欣然大悦。即说偈赞须赖言</p><p>善哉愍<a href=\"/remen/shijian.html\" class=\"keylink\" target=\"_blank\">世间</a>疾解得如愿</p><p>当除三世垢天人必蒙恩</p><p>于是须赖。经行舍卫城市。便于市中得先劫宝价当是世。即以手持而举声言。今是舍卫国有极贫者。吾以此宝而惠与之。尔时国内有故长者。乃昔富贾合数千人。应机悉走到须赖前。各自陈言。我等困穷惟见矜济。又有极贫无数之辈。亦皆驰至从乞求宝。须赖答言。诸贤不贫。今是城中有贫极者。吾以此宝当往与之。众人问言。观此城中谁极贫乎。须赖答言。王波斯匿国之最贫。众人言。勿宣是语。帝王何常而有贫者。度王宫藏珍琦不可呰计。须赖以偈答众人言</p><p>虽多积财宝欲得求无厌</p><p>如水昼夜流是辈犹为贫</p><p>贪增不念苦邪行意不惭</p><p>从此到彼世是为极贫困</p><p>于是须赖。与大众人民俱到王宫门。时王波斯匿在正殿。适收五百余长者。皆当有罪。王欲使多出财宝以赎其罪。傍臣白王须赖在外。王即请与相见。须赖入谓王言。我往日经行舍卫城市。得此明月珠意欲与贫者。观省此国之极贫者。莫甚于王。愿大王受是宝。王闻其言有惭愧色。答言。须赖我贫熟与卿同。须赖言。王贫甚于我。王言。愿说其意。须赖于大众前。为王说偈言</p><p>夫财日夕贪无厌为君造害后烧痛</p><p>自保不死不惟后是谓极贫无法行</p><p>常有慈心不懈慢远色近贤而知足</p><p>不好多求不畜积是生为智无怨恶</p><p>居位舍正而为非以财恐民施刑法</p><p>在安忘危快所欲欺人死困悔无及</p><p>直信清净识者强节如知止闻不忘</p><p>常知不恐乐在行是谓不贫圣所称</p><p>夫已富贵不念施谓命可常坏在今</p><p>贪浊迷惑如醉象意塞不觉是谓贫</p><p>信佛法众行恭敬恕己安人善教诲</p><p>不愚不恚不放恣以法自御为常富</p><p>火烧草木不知足众流归海无满息</p><p>日月不疲照四域贪至老死不厌欲</p><p>火虽盛热不久燃富贵无常如浮云</p><p>故慧不愿天及王慧意烧恶无复烟</p><p>王波斯匿谓须赖言。谁当证明我贫仁富。须赖答言。大王亦闻。世有如来至真等正觉明行成为善逝世间解无上士道法御天人师号佛<a href=\"/remen/shizun.html\" class=\"keylink\" target=\"_blank\">世尊</a>。所见已谛。能现证要。今者不远。近在祇树给孤独园。王曰。我已厚禄得见此尊。须赖言。是圣师可以为证。王曰。愿请佛来如佛所断当以为正。于是须赖即说偈言</p><p>佛慧悉遍见不须大王请</p><p>今我意所念已见必哀来</p><p><a href=\"/remen/shentong.html\" class=\"keylink\" target=\"_blank\">神通</a>圣无漏世作后所受</p><p>佛无不定智必来王莫疑</p><p>常等无憎爱愍伤人非人</p><p>虽远在他方但念其法言</p><p>我愿大王信佛为慈悲主</p><p>于是至意念世雄来不久</p><p>豫出香华宝珠缨缯盖幡</p><p>众妓调五音供佛当鲜明</p><p>须赖即叉手偏袒右肩。下两膝跪伏地。遥向佛说偈言</p><p>佛悉知人意照见诸至诚</p><p>愿称听至意现神住我前</p><p>于是地即大动。佛与五百比丘二百菩萨。化从地中出王殿上。释梵四天王无数百千天。悉从佛而来。王及吏民见佛现神。莫不悚然。加敬稽首佛足。若干千人。从敬发意愿为菩萨。于是国贫须赖。前<a href=\"/remen/lifo.html\" class=\"keylink\" target=\"_blank\">礼佛</a>足却住。白佛言。我行此城中得明月金珠。价直一阎浮利。念欲与贫者。观省是国独王极贫。所以者何。贪欲无厌。赋检不息娆恼不息。一国民为疲极迫强役羸。中伤至直。下有劳扰。上为欲缚。不念非常不顺正治。是故我献此明月珠不肯受。反诘我以贫富之证。是故愿见如来。无不开导无所不护。析疑除垢愿解此义。佛言。富哉须赖。言语至诚。大王勿疑。王曰。唯然世尊。以正真之言启发蒙冥。佛以善权方便。将护王意现其义言。王且谛听。亦有<a href=\"/remen/yinyuan1.html\" class=\"keylink\" target=\"_blank\">因缘</a>计王所富。须赖无有。亦有要义计须赖富。王不能及。所谓王之富者。计有国财金银璧玉水精琉璃真珠珊瑚车[(王*巨)/木]玛瑙象马宫殿。所有饶裕治得<a href=\"/remen/zizai.html\" class=\"keylink\" target=\"_blank\">自在</a>。此王之富。须赖无有。当计须赖<a href=\"/remen/daode.html\" class=\"keylink\" target=\"_blank\">道德</a>正相。布施戒具忍力<a href=\"/remen/jingjin.html\" class=\"keylink\" target=\"_blank\">精进</a>。慧不放逸善行有叙。慈悲喜护爱敬<a href=\"/remen/sanbao.html\" class=\"keylink\" target=\"_blank\">三宝</a>。学深意净直信惭愧。七财满具。是须赖富。王不能及。正使大王所部国界。人民悉富如释摩男。合此人财以比须赖道德之富。百分千分巨亿万分。计所不能及。是不可以譬喻为比。王言。善哉善哉。如世尊言。我已有福。我国界中乃有持法上富之人。佛言然亦多有真人在王界内。于时王波邪匿起住佛前。赞须赖言</p><p>我尊仁与佛由仁我绮雅</p><p>愿以国相上自今仁为师</p><p>久已憍慢戒坐国远<a href=\"/remen/zhengfa.html\" class=\"keylink\" target=\"_blank\">正法</a></p><p>今闻须赖语愿详修梵行</p><p>用贪财利故怨五百人系</p><p>今赦贪无益念仁恩难忘</p><p>于是五百系人闻王赦其罪。皆念须赖恩。厌非常苦得无欲意。悉起礼佛。又礼须赖。王意<a href=\"/remen/huanxi.html\" class=\"keylink\" target=\"_blank\">欢喜</a>重赞言</p><p>仁富我实贫须赖言妙真</p><p>今下令国中不得言仁贫</p><p>国人闻王令后。皆称须赖为富。无复贫名。须赖起正衣服。右膝着地叉手白佛言。今是大众集会。善哉世尊。愿<a href=\"/remen/shuofa.html\" class=\"keylink\" target=\"_blank\">说法</a>语。使此众人不<a href=\"/remen/kongjian.html\" class=\"keylink\" target=\"_blank\">空见</a>佛。佛言。善哉听我所说善思念之。有四法族姓子为见佛。何等四。为信为乐为悦为敬。是为四。复有四法。可得见佛。何等四。已见佛色像便起道意。自愿后世得身如是。以至意思<a href=\"/remen/nianfo.html\" class=\"keylink\" target=\"_blank\">念佛</a>言常至诚。已悲哀诸人物。意不复动。已乐所履行不断三宝。是为四。复者四法为觉意。何等四。谓色。痛想行识。无所视所见转空。所想即知。是为四。复有四法见佛向净。何等四。不计彼我为内外除。不计常在为除<a href=\"/remen/shouming.html\" class=\"keylink\" target=\"_blank\">寿命</a>。不计断灭为舍习行。以佛眼见觉常眠意。是为四。复有四法见佛向净。何等四。一切法无此取。以正定为净行。已学成无上智。善权见净脱。是为四。族姓子族姓女。已见如来为向清净。佛说是时。七百比丘意解无漏。坐中菩萨皆得不起法忍。无数千人皆立德本。佛说经已。便从座起。与诸<a href=\"/remen/dizi.html\" class=\"keylink\" target=\"_blank\">弟子</a>及诸菩萨。现神飞去如凤凰王。还到祇树给孤独园</p><p>于是王波斯匿谓须赖言。仁者欲诣佛时。愿相告敕身欲随往。须赖言。亦愿大王敕诸后宫太子官属。并国吏民不诣佛者。使有司记其罪。所以者何。菩萨不但忧身忧人非人。菩萨在大众中威神倍好。王言。愿闻菩萨将从大众。为之奈何。须赖答言。一切<a href=\"/remen/zhongsheng.html\" class=\"keylink\" target=\"_blank\">众生</a>菩萨皆能合会以为从者。谓以布施众人乐从。能转悭者使好布施。菩萨持戒众人乐从。化诸不信令信罪福。菩萨忍辱众人乐从。化诸嗔恚令无结恨。菩萨精进众人乐从。化诸无势令建精进。菩萨行禅众人乐从。化诸乱意令守一心。菩萨<a href=\"/remen/zhihui.html\" class=\"keylink\" target=\"_blank\">智慧</a>众人乐从。化诸愚痴令得正智。菩萨行慈众人乐从。化诸不仁使有慈心。菩萨行悲众人乐从。入<a href=\"/remen/shengsi.html\" class=\"keylink\" target=\"_blank\">生死</a>苦不厌正行。菩萨行喜众人乐从。化忧迷者能使乐法。菩萨行护众人乐从。安慰劝助使人入法。如是大王<a href=\"/remen/dexing.html\" class=\"keylink\" target=\"_blank\">德行</a>非一。又有四事为善受人。一曰护众生不违舍。二曰众德本行清净。三曰择好愿令佛国无三毒。四曰空不愿无思想。出诸魔网所拘制。菩萨常行柔软。化诸刚强不忘大乘。乐居山泽。不以毁断先世福德。善本日增普修众行。周满道法三十七品。菩萨以是合取人民。王波斯匿。欣然大悦善心生焉。王身所著彩衣。价直千万以上须赖。须赖不受言。大王意悦与受何异。王意不乐。须赖复言。我自有[廿/((女/女)*干)]衣着之甚悦。当用是忧衣为。王曰何故。须赖答言。我有时脱衣挂树舍。行一日或至七日。无贪取者。我亦无惜意。不顾望此衣。菩萨常服如此辈衣。既自无著意。又使彼不贪。王曰。愿仁愍念。足行衣上。使我长夜得福无量。须赖称王意。为蹈衣上。王曰。此衣已属须赖。吾将安置。须赖答言。大王。宜视此国中形露不蔽者。可以衣与之。王即敕左右。持此衣出赐诸贫穷人。诸贫穷人共得王彩衣。皆欢喜念须赖。当何以报其恩须赖至意。以佛威神空中有声。而说偈言</p><p>不以香华宝甘快诸美食</p><p>欲报此慈恩但当起道意</p><p>至人不贪贵不乐诸奇异</p><p>欲报当求佛大乘四等意</p><p>于是须赖。以日跌时与大众人。王亦与后宫一切宫属吏民俱行诣佛。是时舍卫清信士清信女。合十亿众。及得赐彩衣贫民。闻须赖当到佛所。皆悉从行。时天帝释。下从舍卫来至祇树。于中间化作大殿如忉利天宫。化作七宝树。于树下为佛设师子座方圆自副。以若干种缯敷其上。令万二千妓女罗住其边。作百种音乐。以为<a href=\"/remen/gongyang.html\" class=\"keylink\" target=\"_blank\">供养</a>佛。佛知大众具至。即起到大殿。坐天师子座。<a href=\"/remen/foshen.html\" class=\"keylink\" target=\"_blank\">佛身</a>放光明照天地。空中散华其堕如雨。天帝释告子言拘。或吾为佛设座。汝可为诸菩萨真人作座。太子即化作六万余座悉严好。以天五彩之毡。已说偈言</p><p>真人诸菩萨愿来坐此座</p><p>是化天所乐常愿会佛前</p><p>诸菩萨大弟子坐已定。时般遮翼天。敕其天人。孚调五百余琴。令音调好进歌佛须赖。来者必有尊天俱主。我曹当退。即时调诸意。如歌颂言</p><p>智行过百劫智盛施无量</p><p>智戒摄身口当礼无上圣</p><p>人忍无所犯精进人力强</p><p>仁开定慧门当礼三界雄</p><p>明断淫怒痴已尽灭无瑕</p><p>自得复授彼当礼天人师</p><p>慧观除三爱不贪世间荣</p><p>恬惔无忧畏当礼是法王</p><p>魔天进三女道意不为倾</p><p>无著不可污当礼是至清</p><p>奇相三十二众好自严身</p><p>八声无不闻当礼天中天</p><p>行地印文现<a href=\"/remen/wuwei.html\" class=\"keylink\" target=\"_blank\">无畏</a>威远震</p><p>齿齐肩间回当礼释中神</p><p>我赞十力王檀独欢喜诚</p><p>自归佛得福愿后如世尊</p><p>尔时须赖。从大众人民。亦若干千天人。俱到佛所。皆礼佛足各坐一面。王波斯匿与其所从。前礼佛足却住一面。于是王手自取床。谓须赖言。愿仁坐此座。诸天众中未见须赖者。念是贫人有何功德。而见敬乃如此。释知诸天意言。诸依福者不宜轻是人。所以者何。我可为证。是人守戒奉法难及。且待须臾方见其德。须赖欲使诸天意解。即白佛言。唯愿世尊。解说菩萨得威神见敬。至于无上正真之道。是时佛放身光。焰着须赖。其形状踰于天帝百千倍。天意皆悦。知非凡人悉已。天华散其上。佛告须赖。菩萨在贵不以憍慢。现若卑贱。能使众人不贪富贵亦无恨贫是为净德。其在豪贵能率余人兴布施。意在智现愚。能使愚人疾解智慧。是为净德。已能制意如汝须赖。示现极贫守戒<a href=\"/remen/rufa.html\" class=\"keylink\" target=\"_blank\">如法</a>。为诸梵志<a href=\"/wenda/jushi/\" class=\"keylink\" target=\"_blank\">居士</a>众人所敬。是为清净知善方便。贤者阿难白佛言。须赖学来久如。佛告阿难。其学甚久。已事若干亿百千佛。现得三忍博达众智。顺行诸善自见贫鄙。意净如是。阿难言。今宁有人愿求佛者。佛言。欲天七千。色天万二千。世人数千。皆发无上正真道意。阿难复问须赖久如。当成为佛。<a href=\"/remen/fohao.html\" class=\"keylink\" target=\"_blank\">佛号</a>为何。国土何类。佛为阿难。说此偈言</p><p>阿难听我说须赖初发义</p><p>护人无仇善德广常大施</p><p>从始起意来其数难缕陈</p><p>供养佛无厌奉法守不忘</p><p>学<a href=\"/remen/liudu.html\" class=\"keylink\" target=\"_blank\">六度</a>无极进道乐久长</p><p>梵行未曾漏守法慧不倾</p><p>所行志念具觉对立道地</p><p>已度众邪网性善觉内事</p><p>已舍世八事利衰毁誉意</p><p>一切等心视如空无挂碍</p><p>爱法行无倦守忍慈为常</p><p>爱人如爱己弃身安群生</p><p>爱习悉教彼念熟说义实</p><p>觉意不离法解空导二脱</p><p>三忍具无念学法知可行</p><p>所至必开导一切蒙其恩</p><p>所在国邑兴辄往到其方</p><p>宣化如佛意遍教诸天人</p><p>我般泥曰后末时须赖终</p><p>生东可乐国阿閦所山方</p><p>余三阿僧祇行满大愿成</p><p>得佛除世邪安隐度十方</p><p>自然为神将号曰世尊王</p><p>始如阿閦佛所度无有量</p><p>世名德化成恶灭善义兴</p><p>佛住千万岁众僧不可称</p><p>彼愿罗汉少求佛者甚众</p><p>时人力神足精进福行明</p><p>其世五音声佛说法遍闻</p><p>无有坏善魔正信脱邪患</p><p>至佛灭度后八万四千人</p><p>上法兴照世令行无讼意</p><p>须赖所<a href=\"/remen/jiaohua.html\" class=\"keylink\" target=\"_blank\">教化</a>多愿摩诃衍</p><p>悉会生其世不数已度人</p><p>佛拜须赖。时坐中天人鬼龙。各以好衣奉上须赖。欢乐之声闻于三千。亿百千人皆来礼之。佛为广说若干法要。解三乘行。王波斯匿避坐叉手。住白佛言。我以贪浊为国财醉。憍贵自恣作危殆行。得须赖妙言。乃自知最为贫。今欲舍家国付太子受世尊戒。身为佛比丘僧。守园给使。现在财宝为三分。一分奉<a href=\"/remen/fodizi.html\" class=\"keylink\" target=\"_blank\">佛弟子</a>。二分施国人民。三分留为官储。得蒙佛恩。现身财宝不复贪乐。一切是福皆施众生。愿得无上正真道意。时坐中五百长者居士。五百梵志五百小臣。闻王誓愿如师子吼。皆发无上正真道意。一切舍欲以家之信。离家为道欲作沙门。除中三百人。其余佛悉以为沙门。于是须赖。退坐叉手白佛言。已亦愿从圣师子。十方诸现在佛。求哀作沙门。须赖慧力亦如来所成。便入<a href=\"/remen/sanmei.html\" class=\"keylink\" target=\"_blank\">三昧</a>。一切十方诸现在佛。皆与其比丘僧俱现。须赖即起。稽首礼十方佛便为沙门。复求哀言。愿诸世尊。哀听受我使得成立。十方诸佛及释迦文。皆伸右臂摩须赖顶。诸佛臂各自现不相障。是时光明照三千世界。天雨众华。贤者须赖。自然法衣在身。被服正齐威仪安庠。当须赖得拜。时五百比丘漏尽意解。无余缚结。千菩萨得信忍。佛告阿难。受是记拜经奉持之。当为众人布说其义。所以者何。末世人多在邪信网。吾以是故于中作佛。化其恶意使见正道。令如须赖。从信入慧。我于世间周遍说法。一人不度我终不舍。是故阿难。当传此法令人信乐。终日习闻使意开解。当从是如得要。佛说经已皆欢喜。须赖比丘。诸比丘僧。天帝释及。王波斯匿。天人阿须轮。莫不乐闻。</p></div>"
}]