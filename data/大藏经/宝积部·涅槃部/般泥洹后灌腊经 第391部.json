[{
    "title": "般泥洹后灌腊经 第391部",
    "author": "竺法护 译",
    "html": "<div class=\"B1_text\"><p>般泥洹后灌腊经</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛在舍卫国祇树给孤独园。与摩诃<a href=\"/remen/biqiu.html\" class=\"keylink\" target=\"_blank\">比丘</a>僧诸<a href=\"/remen/tianren.html\" class=\"keylink\" target=\"_blank\">天人</a>民共。会坐说经。阿难前长跪叉手白佛言。天中之天。欲有所问。愿佛说之。若佛般泥洹后。四辈<a href=\"/remen/dizi.html\" class=\"keylink\" target=\"_blank\">弟子</a>比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷。四月八日七月十五日。灌腊当何所用。佛语阿难。灌腊佛者。是福愿人之度者。各自减钱宝。割取珍爱用求度世之福。当给寺然灯<a href=\"/remen/shaoxiang.html\" class=\"keylink\" target=\"_blank\">烧香</a>用作经像。若<a href=\"/remen/gongyang.html\" class=\"keylink\" target=\"_blank\">供养</a>师。施与贫穷。可设斋会。不可贳许。然后不出。此为现世负佛。自是心口所作当得<a href=\"/remen/wangyu.html\" class=\"keylink\" target=\"_blank\">妄语</a>之罪。所以者何。为佛投槃作礼。以五种香水手自浴佛师。哒嚫咒愿。当此之时天龙鬼神皆明证知。此人出五家财物。侵妻子分用求福利。而反不出。当有五罪入三恶道。何等为五。一者财物日减。二者憙忘遗。三者治生所向无利。四者入太山<a href=\"/remen/diyu.html\" class=\"keylink\" target=\"_blank\">地狱</a>中被考治苦痛难言。五者后世来生。或作奴婢牛马骡驴骆驼。或作猪羊。是为五。更罪三恶。一者为入薜荔中作饿鬼。二者入禽兽作畜生。三者泥犁中当更十八地狱。罪不可数。七月十五日。自向七世父母五种亲属。有堕恶道勤苦剧者。因佛作礼福。欲令<a href=\"/remen/jietuo.html\" class=\"keylink\" target=\"_blank\">解脱</a>忧苦。名为灌腊。佛者天上天下<a href=\"/remen/sanjie.html\" class=\"keylink\" target=\"_blank\">三界</a>之王。不食<a href=\"/remen/shijian.html\" class=\"keylink\" target=\"_blank\">世间</a>人民也。其物皆众僧分之不应独取。是为大罪。若无僧可分。施贫穷孤独羸老。是种善根。诸弟子闻经<a href=\"/remen/huanxi.html\" class=\"keylink\" target=\"_blank\">欢喜</a>。为佛作礼而去。</p></div>"
}]