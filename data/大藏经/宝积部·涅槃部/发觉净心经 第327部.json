[{
    "title": "发觉净心经 第327部",
    "author": "阇那崛多 译",
    "html": "<div class=\"B1_text\"><p>第一卷第二卷</p><p>发觉净<a href=\"/fojing/xinjing/yuanwen.html\" class=\"keylink\" target=\"_blank\">心经</a> 卷上</p><p>隋北印度健陀罗国<a href=\"/remen/sanzang.html\" class=\"keylink\" target=\"_blank\">三藏</a>阇那崛多隋言志德 译</p><p>尔时婆伽婆复于一时。游波罗[木*奈]城诸仙住处鹿野苑中。与大<a href=\"/remen/biqiu.html\" class=\"keylink\" target=\"_blank\">比丘</a>众足满千人。复有五百诸菩萨众。于其众中。多有诸根未成熟者。有减少善根者。有诸<a href=\"/remen/yezhang.html\" class=\"keylink\" target=\"_blank\">业障</a>者。尔时彼处诸菩萨中。复有诸菩萨。乐多世事。乐于谈话。乐于睡眠。乐于杂业。乐於戏论。乐于染着。种种文词散乱之业不合禅行。于诸善事懒惰<a href=\"/remen/xiedai.html\" class=\"keylink\" target=\"_blank\">懈怠</a>。破<a href=\"/remen/jingjin.html\" class=\"keylink\" target=\"_blank\">精进</a>行忘失<a href=\"/remen/zhengnian.html\" class=\"keylink\" target=\"_blank\">正念</a>。无所能知常行乱行</p><p>尔时众中有一菩萨摩诃萨名曰<a href=\"/remen/mile.html\" class=\"keylink\" target=\"_blank\">弥勒</a>。在彼会坐。知彼众中诸菩萨等有如是行已。即作是念。此诸菩萨减损道分。然我今者。应当发觉此菩萨等。令彼忆念发起道意。尔时弥勒菩萨摩诃萨作是念已。于日晡时从<a href=\"/remen/chanding.html\" class=\"keylink\" target=\"_blank\">禅定</a>起。往诣诸诸菩萨所。到已与彼诸菩萨。共相慰喻为作<a href=\"/remen/huanxi.html\" class=\"keylink\" target=\"_blank\">欢喜</a>。令彼乐欲求闻法故。因而告彼诸菩萨言。长老汝等。颇于<a href=\"/remen/puti.html\" class=\"keylink\" target=\"_blank\">菩提</a>分中不损减乎。弥勒菩萨作是语已。彼诸菩萨。语弥勒菩萨言。长老弥勒。我等道分唯有损减无有增长。何以故。然我等辈取住疑心。我等为当得作佛耶。不得佛耶。我等为当堕落法耶。不堕落耶。于诸善根为欲生耶。为不生耶。作于恶心。我等住取是相。作是语已。弥勒菩萨告彼菩萨众言。汝长老辈。今可共往诣佛<a href=\"/remen/shizun.html\" class=\"keylink\" target=\"_blank\">世尊</a>如来应供等正觉所。然彼世尊。一切智见无碍<a href=\"/remen/jietuo.html\" class=\"keylink\" target=\"_blank\">解脱</a>知见具足。巧知一切<a href=\"/remen/zhongsheng.html\" class=\"keylink\" target=\"_blank\">众生</a>心行。彼佛世尊量汝等行当为<a href=\"/remen/shuofa.html\" class=\"keylink\" target=\"_blank\">说法</a>。时彼众中六十菩萨。共弥勒菩萨往诣佛所。到已五体头面<a href=\"/remen/lifo.html\" class=\"keylink\" target=\"_blank\">礼佛</a>足已。于地未起悲啼雨泪。其弥勒菩萨。<a href=\"/remen/dl.html\" class=\"keylink\" target=\"_blank\">顶礼</a>佛足却坐一面</p><p>尔时世尊告诸菩萨言。诸善男子。汝等应起莫啼莫叹勿生热恼。汝等过去作此业障。汝等于时欢喜踊跃。骂詈毁辱破坏他人。不信业报不能分别业障缠绕不合善故尔时彼六十菩萨。偏袒右肩。右膝着地。向佛合掌而作是言。善哉世尊。我等业障愿分别说。令我等辈自清净心勿复更造。时彼菩萨作是语已。佛告彼菩萨言。诸善男子。汝等过去。于拘留孙如来教中<a href=\"/remen/chujia.html\" class=\"keylink\" target=\"_blank\">出家</a>学道。既出家已。住于禁戒于戒放逸。住于多闻于多闻放逸。于头陀<a href=\"/remen/gongde.html\" class=\"keylink\" target=\"_blank\">功德</a>皆悉损减。于时有二法师比丘。汝于彼所诽谤淫欲。为多利养名闻<a href=\"/remen/yinyuan1.html\" class=\"keylink\" target=\"_blank\">因缘</a>。于彼亲友施主之家嫉妒悭贪。于二法师所亲友檀越。汝复破坏离散。两舌毁辱令生疑惑。不生<a href=\"/remen/xinxing1.html\" class=\"keylink\" target=\"_blank\">信心</a>信不具足说非善事。时二法师所有众生。心生敬信随顺之者。令彼等辈断诸善根作诸障碍。汝等以此业障缘故遂于六十二百千岁。堕于阿鼻大<a href=\"/remen/diyu.html\" class=\"keylink\" target=\"_blank\">地狱</a>中。复于四万岁。堕于活地狱中。复于二万岁中。堕黑绳地狱。复于八百千岁。堕热地狱。复于彼处舍命已后还得人身。于五百世中生盲无目。以业障故所生之处一切闇钝。忘失本心善根闭塞少于威力。众皆弃舍恒被欺陵。为人憎恶毁呰诽谤。常生边地贫贱之处下种姓家。少利养少名闻。不为他人恭敬<a href=\"/remen/gongyang.html\" class=\"keylink\" target=\"_blank\">供养</a>。亦不尊重。人所不喜众所厌恶。汝等从此舍身命已。于后五百岁中<a href=\"/remen/zhengfa.html\" class=\"keylink\" target=\"_blank\">正法</a>灭时。还生于恶国恶人之处下种姓家。贫穷下贱被他诽谤。忘失本心不欲善根常有障碍。虽暂遇明还被翳闇。汝等于彼五百岁后。一切业障尔乃灭尽。于后得生阿弥陀国<a href=\"/remen/jileshijie.html\" class=\"keylink\" target=\"_blank\">极乐世界</a>。时彼如来方授汝等阿耨多罗三藐三菩提记</p><p>尔时彼等六十菩萨乘富伽罗等。既闻此已扪泪恐怖毛竖。合掌向佛而作是言。世尊。我等从今若于菩萨乘富伽罗所。若生嗔恚过失。而复更造自余业障。我等今日于世尊前皆悉<a href=\"/remen/chanhui.html\" class=\"keylink\" target=\"_blank\">忏悔</a>。世尊。我等今者于如来前发实誓愿</p><p>世尊。我等从今日已。若于菩萨乘富伽罗辈。于犯罪之中发觉言说。我等则为欺诳如来。世尊。我等从今日已。若于行菩萨乘富伽罗所。戏弄恶贱而轻慢者。我等则为欺诳如来。世尊。我等从今日已。若于行菩萨乘富伽罗所。而起我慢说彼恶事若实若虚。我等则为欺诳如来</p><p>世尊。我等从今日已。见菩萨乘富伽罗者。若在家若出家。受五欲<a href=\"/remen/guobao.html\" class=\"keylink\" target=\"_blank\">果报</a>富乐游戏娱乐。见是事已生不信心。取彼过失不生敬心不作师想者。我等则为欺诳如来</p><p>世尊。我等从今日已。于亲友家乞匃家因缘。行菩萨乘富伽罗所。若逼切身心者。我等则为欺诳如来</p><p>世尊。我等从今日已。行菩萨乘富伽罗所。出不喜声及骂詈声。我等则为欺诳如来</p><p>世尊。我等从今日已。于昼三时及夜三时。一切菩萨乘富伽罗所不<a href=\"/remen/libai.html\" class=\"keylink\" target=\"_blank\">礼拜</a>者。我等则为欺诳如来</p><p>世尊。我等从今日已。为护此受故若身若命而不舍者。我等则为欺诳如来</p><p>世尊。我等从今日已。若声闻乘若辟支佛乘富伽罗所。若起胜念自大非彼。我等则为欺诳如来</p><p>世尊。我等从今日已。于游行时。若不作卑下心。如旃陀罗及如狗犬。若不作如是<a href=\"/remen/xingzhe.html\" class=\"keylink\" target=\"_blank\">行者</a>。我等则为欺诳如来</p><p>世尊。我等从今日已。若自称誉毁谤于他。我等则为欺诳如来</p><p>世尊。我等从今日已怖嗔斗故。若不离彼去百由旬犹如风吹者。我等则为欺诳如来</p><p>世尊。我等从今日已。于持戒者我应敬念。若多闻者。若头陀功德及省事者。并余功德若不赞说。我等则为欺诳如来</p><p>世尊。我等从今日已。若不覆藏己之功德开示己恶。我等则为欺诳如来</p><p>尔时世尊。赞彼六十行菩萨乘富伽罗言。善哉善哉。诸善男子。汝等善说此诸誓愿。能自发觉善作是愿。汝等如是住者。当尽一切业障。当得善根净</p><p>尔时世尊复告弥勒菩萨摩诃萨言。弥勒。若有菩萨欲净业障当作是愿</p><p>尔时弥勒菩萨摩诃萨。复白佛言。世尊。颇有善男子等护持此愿。当得满足不退转不。佛告弥勒。有诸菩萨受行是愿。彼善男子善女人。宁舍身命不缺此行亦不退舍。尔时弥勒菩萨复白佛言。世尊。行菩萨乘富伽罗等。具足几法。于后五百岁法欲坏时。无损无害而得免脱。尔时佛告弥勒菩萨言。其具足有四种法。于后五百岁法欲坏时。不损不害而得免脱。何等为四。不求他过。于菩萨乘富伽罗所。有犯罪处而不发觉。于善友家及施主家。不生吝惜舍离恶言弥勒。是为行菩萨乘富伽罗等具足四法。于后未来五百岁时。不损不害当得免脱。尔时世尊欲重宣此义。而说偈言</p><p>莫于他边见过失勿说他人是与非</p><p>不着他家净活命诸所恶言当弃舍</p><p>复有四法。行菩萨乘富伽罗等。后五百岁法欲坏时。比丘坏时。无损无害而得免脱。何等为四。所谓不相应众生应当弃舍。远离大众。常修兰若。降伏己身与此相应弥勒。行菩萨乘富伽罗等具四法者。于彼后时五百岁中法欲灭时。能于自身不损不害安隐解脱。尔时世尊而说偈言</p><p>弃舍众闹极远离无法比丘勿亲近</p><p>当修兰若佛所赞不着利故得<a href=\"/remen/niepan.html\" class=\"keylink\" target=\"_blank\">涅槃</a></p><p>是故弥勒。菩萨于后五百岁时。欲自不损不害。而得解脱一切业障。欲得免者勿亲秽闹。应住兰若空闲园林。离不相应诸众生等。常自省察莫求他过。爱乐默然当与<a href=\"/remen/banruo.html\" class=\"keylink\" target=\"_blank\">般若</a>波罗蜜相应。于诸众生起慈愍心。而为说法勿求恩报</p><p>尔时世尊复告弥勒菩萨言。善男子。法施有二十功德。不求果报。不着利养及与名闻。而为说法。何等二十。得正忆念。得胜妙趣。得好正意。得强志力。得多<a href=\"/remen/zhihui.html\" class=\"keylink\" target=\"_blank\">智慧</a>。<a href=\"/remen/juewu.html\" class=\"keylink\" target=\"_blank\">觉悟</a>出世般若波罗蜜。当得少欲。当灭嗔恚。当灭愚痴。一切诸魔不得其便。诸佛护念。非人守护。诸天与力。一切冤家不得其便。凡所亲友无人能坏。凡所出言人必信受。得无所畏。凡有行处恒常欢喜。智者赞叹。所行法施恒为他念。弥勒。是为法施不求果报得二十功德。弃<a href=\"/remen/sheli.html\" class=\"keylink\" target=\"_blank\">舍利</a>养及与名闻。衣服饮食无所希望。<a href=\"/remen/154932.html\" class=\"keylink\" target=\"_blank\">饶益</a>为首常行法施</p><p>复次弥勒。菩萨复有二十种功德不求果报。菩萨为他行法施时。不着利养名闻。饶益为首数行法施。何者二十。彼未生辩才则能令生。生已不失。得陀罗尼。当得密动。不用多力广益群生。少用功力多所利益。于众生边恭敬尊重常应供养。当得身密。当得口密。当得意密。超越恶道及诸恐怖。于命终时心得欢欣。<a href=\"/remen/rufa.html\" class=\"keylink\" target=\"_blank\">如法</a>正说能伏他论。具大威德胜人敬仰。况余凡庶。诸根成就无能及者。深心具足得舍摩他毗婆舍那。能行难行精进不减。守护正法速能<a href=\"/remen/chaodu.html\" class=\"keylink\" target=\"_blank\">超度</a>不退转地。一切行中得随顺住。弥勒。是名复有二十种功德。菩萨法施不求果报。不着利养及与名闻衣服饮食。饶益为先数行法施。弥勒。汝观未来后五百岁中。有几所无智菩萨乘富伽罗等。行法施时望报欢喜非不望报。彼作是心为他说法。增多亲友及乞匃所故行于法施。又作是念。云何当令出家在家生净信心。供养于我衣服饮食卧具汤药所须。以是缘故为他说法。弥勒。譬如死蛇死狗及死人等。其实臭秽可恶脓烂不净。众人厌恶舍离远去。如是如是。弥勒。于后末世诸法师等。唯求果报为他说法。若无财利厌恶生苦。疲倦舍去我等无利。如此法施无有利润。既不与我衣服饮食卧具床铺。作如是念。我何因缘于中疲苦。彼人为重供养承事己身。畜于侍者及<a href=\"/remen/dizi.html\" class=\"keylink\" target=\"_blank\">弟子</a>等而不为法。都无利益他人之事。而口诈现如是慰喻教导众人。我有慈悲如法摄众。不为财利为利益故。至彼城邑聚落王家。为成熟众生故。彼虽作是语。心常唯为衣服饮食卧具汤药等事。弥勒。我不说彼求财物者法施清净。何以故。夫求报者法不平等。弥勒。我不说彼希望报者成熟众生。何以故。若自未成熟能成熟他无有是处。弥勒。我不说重承事爱供养身。摄取种种物者为利益他事。何以故。为承事者唯为身乐故。不能摄众建立<a href=\"/remen/xiuxing.html\" class=\"keylink\" target=\"_blank\">修行</a>故。弥勒。我不说诈称善者为住兰若。弥勒。我不说薄福人者为少欲行。弥勒。我不说追求好饮食者为行乞食。弥勒。我不说少利养者为知足行。我不说求好衣服者为持粪扫衣。我不说道俗不识而独住者为不杂行。我不说好谄曲者值佛兴世。我不说求他短者能与法合。我不说多嗔怒者为戒聚清净。我不说我慢贡高者为多闻。我不说好朋党者为持律师。我不说威仪浊者为善敬说法。我不说多绮语调弄者为善说法师。我不说染着家者为清净梵行导师。我不说求<a href=\"/remen/futian.html\" class=\"keylink\" target=\"_blank\">福田</a>施者为不希报。我不说求报恩者以为善摄事。我不说求利养名闻者为内心清净。我不说无信多分别者以为出家。我不说信他教者为好持戒。我不说不尊重者以为听法。我不说着世典咒咀者以为爱法。我不说不信空者而得解脱。我不说染著者以为修行净。我不说染着行者为满菩提分。我不说住所得者以为证智。我不说羸弱者为忍辱满足。我不说无人触者为忍力铠。我不说本性少<a href=\"/remen/fannao.html\" class=\"keylink\" target=\"_blank\">烦恼</a>者为戒清净。我不说多语者为依教行。我不说乐言语者以为一心。我不说乐作世业者为法不减少。我不说内心净者当堕恶趣。我不说依智行者以为杂行。我不说方便相应行者以为谄曲。我不说不求名利者以为<a href=\"/remen/wangyu.html\" class=\"keylink\" target=\"_blank\">妄语</a>。我不说无戏论者以为谤法。我不说喜护正法者为爱身命。我不说恐怖行者为发精进。弥勒。如是等种种诸过谄曲颠倒贪恣等。于未来世五百年后。菩萨乘辈住此恶行当须护之。尔时弥勒菩萨摩诃萨白佛言。世尊。唯此六十菩萨。于未来世五百岁后有诸业障。为当更有其余菩萨耶。佛言弥勒于五百岁后更有其余菩萨。当为业障所缠。其中亦有能尽业障或增长者。复次弥勒。于彼时此五百菩萨众中。当有二十菩萨。于未来世能少有业障微细业障。后五百岁。当生村落城邑险难国土大豪姓家。聪明多智巧解方便。心意调柔多有润泽。利益弘广端正可喜。巧妙辩才覆藏己德。住在头陀功德之行。已于无数亿劫阿僧祇。集聚阿耨多罗三藐三菩提。护持正法弃舍身命。在兰若处远离聚落。不求名利常乐精勤。入众生<a href=\"/remen/xingshan.html\" class=\"keylink\" target=\"_blank\">行善</a>能言论。通达世典少闻多解。于毗婆舍那悉能巧知。具得辩才善能分别。随问能答与义相应。得无碍辩才。或复有得无尽陀罗尼者。为四部众演说法时。佛威神力故佛住持故。于如来所说修多罗。祇夜。受记。伽陀。忧陀那。尼陀那阿波陀那。伊帝越多伽。阇多迦。毗佛略。阿浮陀达摩。优波提舍。能自辩说。弥勒。彼时二十巧方便菩萨。从阿阇梨和上等边。受此法本无量百千修多罗句。皆悉诵持解说。以诵持此法本故。彼善男子。于诸辩才心无疑悔。摄受而住。复次弥勒。于彼时中复有无方便菩萨。若在家俗人若出家入。于彼持正法者教法行者。真实行者。彼诸法师边所说法教。悉不<a href=\"/remen/shouchi.html\" class=\"keylink\" target=\"_blank\">受持</a>欺诳调弄。汝等自造此法。所说法句非如来说。汝等随自意集作此文饰。迭相系缚。我等于此法中不生敬重。不生信乐难遭之想。弥勒。于彼时中多有众生。诽谤此法破坏此法不受此法。犹如伎儿调戏之法与彼同行。是诸比丘不依修多罗。不依毗尼演说法句。汝等莫生敬信希有之心。此非正法也。弥勒。彼等痴人。不知所有一切善言皆是如来所说。彼诸人等为魔所持。当生诽谤彼诸法师所说之法。当作谤法业因缘。以作谤法业因缘故当堕恶道。是故弥勒。若欲护正法菩萨。当作方便覆藏己德。于种种有行众生应须护持。勿令彼等生障碍想</p><p>尔时弥勒菩萨摩诃萨白佛言。希有世尊婆伽婆。于彼时中菩萨乘人。无有智慧不求辩才。而于人法不能生信。乃于谁边求生善根。当求陀罗尼以自护。若不如是。于彼持法诸法师边。起于诽谤生于秽污。世尊。譬如有人渴欲饮水。若至泉池若陂若井。未饮其水先掷粪秽置中。掷粪置已还欲饮水。闻水臭秽憎恶不饮。不说自污因缘反说彼过。奇哉此水甚大臭秽。自过不晓而与彼水作其过咎。如是如是。世尊。彼痴人辈长夜求法欲察法行。先于人法求其过已。还从闻法憎恶法师及所说法。如彼痴人嫌恶泉池陂井泊等。持法比丘应如是知。若复有人能说是法。当知皆是佛威神力。如是世尊。于五百岁后有无智菩萨。而污彼法及持法比丘已。还于其边欲饮法味。彼不<a href=\"/remen/zijue.html\" class=\"keylink\" target=\"_blank\">自觉</a>己之过恶。当复调弄彼等法师。于众人前说其过咎。起染污已觅其过失。生厌想已便欲舍离</p><p>尔时世尊赞叹弥勒菩萨言。善哉善哉。弥勒汝善说此言。若能不求他过失短者。当知己不离一切过恶。弥勒有四因缘一切辩才。诸佛所说应如是知。弥勒。复有四因缘当知四辩。即一切诸佛如来所说。毁呰一切诸佛而不许可。弥勒。何者四辩因缘。当知诸佛所说。弥勒。其辩者义具足非不义具足。法具足非不法具足。当尽烦恼不增烦恼。说涅槃功德示<a href=\"/remen/shengsi.html\" class=\"keylink\" target=\"_blank\">生死</a>过恶。弥勒。是为四辩。当知诸佛所说。弥勒。若有比丘<a href=\"/remen/biqiuni.html\" class=\"keylink\" target=\"_blank\">比丘尼</a>。优婆塞优婆夷。与此四辩和合相应能辩说者。若善男子若善女人。于彼人边当如佛想。作教师想而听法义。何以故。弥勒。彼所有说者。当知皆是如来所说应如是见。弥勒。若有谤此四辩言非佛说。不生尊重恭敬之心。憎嫉人故彼即诽谤一切诸佛所说辩才。诽谤法已作灭法过业。作灭法行已堕于恶趣。是故弥勒。若有信心善男子等。欲得远离灭法业障因缘者。不可以憎嫉人故而憎嫉于法。不可以不爱人故于彼法边不生爱心。弥勒。何者辩说。为诸佛毁呰而不许可。弥勒。或有辩说。无有利益。不依实法。增长烦恼。不尽烦恼。增长生死。不赞涅槃功德利益。弥勒。如此辩者。一切诸佛之所呵责。一切诸佛而不许可</p><p>尔时弥勒菩萨白佛言。世尊。若有辩说增长生死非佛辩才。云何世尊说诸烦恼。为诸菩萨而作利益。亦复赞说生死<a href=\"/remen/liuzhuan.html\" class=\"keylink\" target=\"_blank\">流转</a>。满足菩提分法耶。世尊。如是辩者岂非如来说乎</p><p>佛告弥勒言。于汝意云何。此烦恼为满菩提分故。为作利益诸菩萨故说者。复当说赞叹受生死流转。然此事为当合义。为当不合义。为当合法。为当不合法。答言世尊。若有正言者言合义合法。若有此语者是名正言。佛言弥勒。以是义故。汝当知一切佛所说皆是佛辩。应如是见。若有所说言诸烦恼。满足菩提分故。为菩萨说当作利益。赞叹取生死流转者。为利益菩萨故。所以者何。弥勒。被烦恼菩萨应如是见。此菩萨不犯此烦恼罪。以于义<a href=\"/remen/zizai.html\" class=\"keylink\" target=\"_blank\">自在</a>。以于法亦得自在故。此是诸菩萨善巧方便。于彼处非是声闻辟支佛地。弥勒。若有烦恼无有利益。不满菩提分因缘。不为善根门因。于中彼菩萨不应惜身命。亦不得随彼烦恼。所以者何。弥勒。得智力菩萨别有攀缘者。见有烦恼别著有为者。弥勒菩萨复白佛言。世尊。如我解佛所说义。若有菩萨。不欲造业障欲尽业障。不缺不损欲解脱者。彼于未来世三摩耶时。应当信菩萨行。当须思惟。莫求他过。常求功德之事。求真正处。佛告言。如是如是。弥勒。其菩萨于后世时应当思惟。于菩萨行应知方便。所以者何。方便智行菩萨。善巧方便难可得知。弥勒。譬如须陀洹人。于凡夫行中现其须陀洹地。别于凡夫别患。彼欲过嗔痴诸凡夫等当堕恶道。还彼诸过恶诸圣声闻不堕恶道。如彼证知故。弥勒。如是如是。智行菩萨污染习迷未尽故彼别有地。初行菩萨别有地。所以者何。其心不住于诸使。而诸凡夫染着诸使。愚痴因缘不能巧知解脱之处。弥勒。智行菩萨虽有重罪。以智力故当尽如灰。亦不因彼堕于恶道。弥勒。譬如炽火将大木薪掷置其中。如是数数掷中。其火转增炽盛不灭。如是如是。弥勒。智行菩萨智火炽盛时。将有为烦恼掷智火中。如是智火炽盛而不能灭。以智力故。弥勒。以是汝应当知。智行诸菩萨其行难知。尔时弥勒菩萨白佛言。世尊。初行菩萨未得智力者。舍家出家者。何等诸法当须舍离。何等诸法当须亲近。若亲近彼菩萨未生智力令生。已生者令增长不减。佛言弥勒。其初行菩萨舍家出家未得智力者。虽舍资财供养之事。应须观利养名闻诸患。应疾须舍<a href=\"/remen/shijian.html\" class=\"keylink\" target=\"_blank\">世间</a>言话。须观世间言话过患。应舍乐多说。应观多说过患。应舍乐睡眠。应观睡眠过患。应舍乐作诸业。应观世间诸业过患。应舍乐戏。应观乐戏过患。然彼舍利养名闻已。应须行少欲知足。应须亲近少欲知足者。舍世言话已。应须亲近乐独行者。舍多言话已。应须观真实义。舍睡眠已。初夜后夜长须惊觉。舍乐造业已。当须亲近出世之法。舍戏乐已。应须修习乐无众生慈。弥勒。初行菩萨舍家出家。未得智力者欲得智力。如是等诸法应须舍离。如是等诸法当须亲近。弥勒。彼初行菩萨舍家出家。未到智力者。未舍利养名闻时。未亲近少欲知足时。若未生智力能令生。若已生能令增长者无有是处。未离世间话。未亲近独行。不舍离乐睡眠。初夜后夜不近惊觉乐习作业。于此时中不能修习出世间法。不舍嬉戏。不亲近无众生慈想。未生智力令生。生者令增长无有是处。弥勒。是故若有菩萨欲生智力。彼菩萨应舍诸法当舍者。应须修习诸法当习近者。所以者何。弥勒。智从因生。无因智不可生。因不和合不可易得生。尔时弥勒菩萨白佛言。世尊。云何菩萨。当观利养名闻过患。何者是利养名闻诸患。菩萨观时。当乐知足而无有悔。佛告弥勒。菩萨于中当观利养不令生欲。作如是观。因利养故生欲损自己行。心生嗔恨诸患。应当观利养生痴愚生我慢故。当观利养生妒嫉故。当观利养生妖幻成就爱味故。当观利养生谄曲故。当观利养离四圣种故。当观利养无所羞愧。一切诸佛不许可故。当观利养生于我慢贡高。尊者边不生爱敬。一切人所不记录故。当观利养是助众魔。一向放逸根本故。当观利养摧折诸善根。犹如雨雹故。当观利养多诸杂秽故。当观利养失知识朋友家故。当观利养能生爱憎及忧恼故。当观利养乱正念处多污染故。当观利养令白法羸弱缺正勤故。当观利养最有障碍不得诸<a href=\"/remen/shentong.html\" class=\"keylink\" target=\"_blank\">神通</a>故。当观利养欺誷。各说不善事故。当观利养多有分别思量造业故。当观利养远离诸乐。失禅定三摩跋提故。当观利养犹如淫女。智慧寂靖远离故。当观利养堕地狱饿鬼畜生等恶道。如提婆达多优陀罗迦闻行故。弥勒。菩萨应当如是观察利养。观察利养已。如是观时。意乐少欲能无有悔。所以者何。弥勒。少欲菩萨无有如是等诸过患。当为诸<a href=\"/remen/fofa.html\" class=\"keylink\" target=\"_blank\">佛法</a>器。不随出家及在家之所欺慢。能无恐畏得清净信。一切恶道皆无恐怖不被降伏。远离一切爱味。离诸魔境当得解脱。一切诸佛所叹。<a href=\"/remen/tianren.html\" class=\"keylink\" target=\"_blank\">天人</a>所爱念。不染着诸禅定亲近故。当生欢喜离于谄曲。当不放逸观五欲诸患。如出言不异住于诸圣种性梵行者常观。弥勒。智者菩萨观如是诸功德。当应须远离利养名闻。正心住于知足。应当灭一切贪欲。作是语已。弥勒菩萨白佛言。世尊。菩萨云何观于世间言说过患。何者是世间言说诸患。然菩萨观已乐独行然无有悔。佛答言弥勒。世间言说有二十种诸患。应当须观。菩萨观时乐独行。何者二十。不护身行。不护口行。不护意行。当有杂欲行。多有嗔恚。多有愚痴。彼于世间多有言说。于出世间减损言说。亲近不敬法。远离正法。魔得其便。当行放逸。令向放逸。多有分别。观减于多闻。当不得奢摩他毗婆舍那。当速成非梵行。于信佛中减。于信法僧减。弥勒。此等二十诸患世间言说。若菩萨观如是等已。乐独行而不疲倦。尔时世尊。欲重宣此义。而说偈言</p><p>舍戒远离于寂静若有喜乐世间话</p><p>彼杂染着向<a href=\"/remen/pojie.html\" class=\"keylink\" target=\"_blank\">破戒</a>复有如是诸过患</p><p>调戏多笑及分别彼有如是世间话</p><p>当有杂行无摄捡若作世间亲近话</p><p>愚痴世间乐智法无智损减上谈话</p><p>增长放逸饶分别若作世间亲近话</p><p>此亦不增于多闻不合言说彼生乐</p><p>恒常减损诸禅定独坐世间心思惟</p><p>世间思惟何有定不得寂定无正观</p><p>是故彼无胜梵行若作亲近世间话</p><p>彼于佛边无敬心亦于圣僧不崇仰</p><p>舍彼最上最胜法若当亲近世间话</p><p>我昔舍身数千分为求无上菩提缘</p><p>不曾厌离闻正法彼等当舍不勤劬</p><p>不乐男女及妇妾我昔舍位及资财</p><p>为于一偈四句故智者何故不闻法</p><p>一切一切处当舍亦不和合染语言</p><p>彼于胜法无娱乐难得百劫成就者</p><p>欲当解脱修功德莫问世间所作者</p><p>不为自利无涅槃若有所问为衣食</p><p>以此为胜可称赞若见比丘言善来</p><p>为汝设座汝来坐各各当话于<a href=\"/remen/fashi.html\" class=\"keylink\" target=\"_blank\">法事</a></p><p>善得难得人身已汝颇增长白法不</p><p>读诵及诸禅定中比丘应作如是问</p><p>如来涅槃去已后当有法教破坏毁</p><p>有诸比丘无威仪爱乐众中舍兰若</p><p>利养钱财衣服等昼夜恒常共论说</p><p>睡眠不动于梦中见于耕犁及苗稼</p><p>此等凡夫知失已向于恶道三趣生</p><p>当生欢喜踊跃已应住树林如犀牛</p><p>住于兰若求乐故于时勿见他过失</p><p>我是最胜众第一应当莫生如是心</p><p>此是憍慢放逸本如是比丘莫轻贱</p><p>次第于此法教中不可一时即解脱</p><p>虽见比丘破禁戒但信诸佛法及僧</p><p>于彼莫求他过患此为彼作解脱因</p><p>难摄诸欲及嗔恚于中自在莫放逸</p><p>诸法熏修未得时莫以破戒弃舍彼</p><p>若息勤心不精进此最名为不进者</p><p>修勤不见他过失思惟正道脱苦故</p><p>是故比丘欲求德应须当舍非法语</p><p>勤劬欢喜踊跃已犹如犀牛住空闲</p><p>发觉净心经卷上</p><p>发觉净心经 卷下</p><p>隋北印度健陀罗国三藏阇那崛多译</p><p>尔时弥勒菩萨白佛言。希有世尊。世间人聚集言话。乃有如此多浊过患。无有功德和合。此世间言话者。但增长诸烦恼。于白法中当作虚妄。世尊。何有智者菩萨求功德者。闻此世间过患语已。当不乐独行。世尊。云何菩萨乐于多言复观诸患。菩萨若观时。乐择真义后更无悔。佛言弥勒。于中菩萨当观二十种诸患乐多言者。何等为二十。弥勒。乐多话者当无敬心以多闻故我慢放逸。于语言思惟当染着。当失本念无有自正念。所作事当不正威仪不能伏身心。所行之处身不周正。失于法忍身心刚强难可回屈。远离于奢摩他毗婆舍那。所作语言不知时节。语言秽浊当贪饮食不得圣智。诸天龙等所不敬重。所得辩者常恒轻贱后当常悔。不住于正行当轻躁。不能灭断诸疑行。行之时犹如那吒唯随逐声。当顺诸欲功德识随顺流谤正法以不观如实故。所望之处数数发起动处不动不动处动。应得供养而复不得以心不调伏故。随他所牵以不穿法界故。随诸烦恼所牵诸根不调伏故。弥勒。乐多言菩萨。有此等二十诸患。唯信知音声不观正义者。尔时世尊。欲重宣此义。而说偈言</p><p>多闻如醉无敬心劳乱言语依倚住</p><p>忘失正念无正智乐于多言如是患</p><p>于内思惟甚为远身无寂定心亦然</p><p>行动俯仰不屈伸乐于多言如是患</p><p>正法思惟忘失意唯有干鞕无润心</p><p>禅定<a href=\"/remen/zhiguan.html\" class=\"keylink\" target=\"_blank\">止观</a>皆远离乐于多言如是患</p><p>尊者胜边无敬意恒常乐于诤竞言</p><p>住处不坚颠倒意乐于多言如是患</p><p>于诸天众不恭敬诸龙夜叉不念彼</p><p>于后无有诸辩才乐于多言如是患</p><p>有诸智者恒呵责所有应当证身者</p><p>彼寿虚然无有利乐于多言如是患</p><p>彼痴命终时有悔我被虚诳今何言</p><p>彼当记说有众苦乐于多言如是患</p><p>轻躁犹如风吹草有诸疑心不能决</p><p>彼无坚意不能定乐于多言如是患</p><p>犹如那吒在戏场说他猛健诸功德</p><p>彼时亦复如那吒乐于多言如是患</p><p>彼于耳闻乐染心彼爱音声离正智</p><p>如有思惟不正道乐于多言如是患</p><p>彼当谄曲最无望数数还发诤竞事</p><p>于诸圣行最为远乐于多言如是患</p><p>动作有为念无势他问圣德恒轻动</p><p>犹如猕猴躁扰心乐于多言如是患</p><p>彼人痴者被他使自智无有正定意</p><p>被诸烦恼随顺助乐于多言如是患</p><p>彼当乱眼及耳鼻舌身及意亦复乱</p><p>诸根一切皆乱行乐于多言如是患</p><p>无智虽求多言语求于诸法意不倦</p><p>彼当不受喜乐法然心不喜于一念</p><p>甘蔗茎干皮不坚然彼心中味最上</p><p>不以压皮令有味其味不离于甘蔗</p><p>如皮多言既如是如汁思义亦复然</p><p>是故多言乐远离思惟正义莫放逸</p><p>义味法味胜于众解脱之味亦为妙</p><p>此是味中最上味何故智者不独行</p><p>如是多言觉知已如是最胜义功德</p><p>若有智者欲学道于彼真义应思惟</p><p>是故远离无利言欲求真如胜义者</p><p>应须亲近最胜法当住于此证胜道</p><p>尔时弥勒菩萨白佛言。希有世尊。乃能善说多言过患。世尊。思惟正义有大功德。世尊。若欲求坚义者。菩萨欲着刀铠甲仗。于虚伪语言应不乐习。世尊。菩萨云何乐于睡眠当观诸患。菩萨观时应舍睡眠。勤发精进不生疲倦。弥勒作如是语已。佛告弥勒菩萨云。弥勒。于中菩萨当观二十种睡眠诸患。何等为二十。弥勒。夫有菩萨当乐睡眠者。当有懒堕。身体沉重。肤皮不净。皮肉粗涩。诸大秽浊。威德薄少。饮食不消。体生创疱。多有懈怠增长痴网。知慧羸弱。善欲疲倦。当趣黑闇。人不恭敬。禀质愚痴。多诸烦恼心向诸使。于善法中而不生欲。一切白法能令减少。恒行惊怖之中。见精进者而毁辱之。至于大众被他轻贱。弥勒。菩萨乐于睡眠。有如是等二十诸患。若菩萨观时当乐发精进。尔时世尊。欲重宣此义。而说偈言</p><p>身体沉重无寂定懒堕懈怠形不端</p><p>皮肤秽恶不清净若乐睡眠随顺行</p><p>涕唾风等及黄癊彼于身体多饶有</p><p>诸界撩乱不平等若乐睡眠随顺行</p><p>彼食饮食不成熟身体粗大无光泽</p><p>彼于音声而嘶破若乐睡眠随顺行</p><p>身体多有诸疮疱昼夜随顺睡眠者</p><p>其于身体多生苦若乐睡眠随顺行</p><p>多有懈怠离精进诸乐甚远无财分</p><p>恒常睡醉无正意若乐睡眠随顺行</p><p>恒常增长痴罗网诸见颠倒甚难治</p><p>彼无正念意所夺若乐睡眠随顺行</p><p>彼有智慧甚羸弱诸法损减无禅定</p><p>远离智慧及正住若乐睡眠随顺行</p><p>知彼懈怠不勤学恒为非人夺威德</p><p>住在兰若常恐怖若乐睡眠随顺行</p><p>恒常蒙愦失正念彼有读诵不能住</p><p>所说正法常忘失若乐睡眠随顺行</p><p>彼常护助烦恼等恒乱迷惑性轻躁</p><p>彼于后时生悔心若乐睡眠随顺行</p><p>彼有多业灭尽者追忆求时生恼悔</p><p>增是诸使烦恼地若乐睡眠随顺行</p><p>于诸善事无求欲于诸法中无求心</p><p>数数行于非法中若乐睡眠随顺行</p><p>即是远离菩提道一切功德悉减少</p><p>灭于白净至黑闇若乐睡眠随顺行</p><p>无有<a href=\"/remen/wuwei.html\" class=\"keylink\" target=\"_blank\">无畏</a>严炽心彼不尝生欢喜念</p><p>睡眠所执宽慢行若乐睡眠随顺行</p><p>彼自知己懈怠处妒他住于精进力</p><p>彼于精进说非善若乐睡眠随顺行</p><p>智者若见如是患谁当喜乐共睡眠</p><p>一向生痴多见网无欲正法灭功德</p><p>智者谁不乐精进若能灭苦净诸闇</p><p>未来恶道皆悉尽诸乐根本得<a href=\"/remen/ganlu.html\" class=\"keylink\" target=\"_blank\">甘露</a></p><p>世间所有诸才艺及出世间诸能处</p><p>能发精进不为难智者何不力精进</p><p>若欲真住胜菩提彼等当知睡眠患</p><p>精进无怠不放逸我于如是发觉彼</p><p>故无放逸与恐怖发于精进禅定心</p><p>舍于诸患离睡眠守护菩提及种子</p><p>尔时弥勒菩萨白佛言。世尊。如来为诸菩萨应当见。若闻如是多睡眠诸患已。然当不能断亦不能生厌离心。世尊。何者菩萨欲当学信心。当欲成阿耨多罗三藐三菩提而生懈怠。为求善法故于如是多功德中。虽复闻已不能发于精进已行。当欲满足菩提分故。如来已善说多睡眠诸患。及发精进诸功德。世尊。云何菩萨当观乐造诸业诸患。菩萨若观已当少欲知足。佛告弥勒。于中菩萨于乐作业。当观二十种诸患。何等为二十。弥勒。所谓凡菩萨乐作诸业。当乐欲世间法。即住一切最下业中。所有读诵勤劬者当被他轻贱。所有独行禅定勤劬者。当被他戏弄。乃至无际生死流转以来当发造业不休。所有信心诸长者。不能为作福田。常有贪欲爱诸物心向行于中。以勤劬力常忧家业。违他善法。施以法教而不顺从。多有思念染着诸味。所得精妙之事即不爱乐。常造作相害恶业。向诸知识新旧恒常忆念饮食。恒常乐知他人是非长短之事。恒常乐不合语议。诸梵行者所教不受。常观他过不观于己速被他轻贱。合真议语中恒常减少。弥勒。若菩萨乐造诸业者。当有如是等二十诸恶过患。尔时世尊。欲重宣此义。而说偈言</p><p>恒<a href=\"/remen/changzhu.html\" class=\"keylink\" target=\"_blank\">常住</a>于下贱业胜上之业彼最远</p><p>此教法中无广大营事业者有斯患</p><p>好乐读诵诸比丘为彼轻贱不欣仰</p><p>禅定之人去舍彼营事业者有斯患</p><p>生死业中常勤劳解脱处远住诸缚</p><p>凡所受食不净食营事业者有斯患</p><p>恒常趣于诸业等受取诸物无不乐</p><p>于诸受物常贪欲营事业者有斯患</p><p>贪着朋友同行者杂行共亲更相染</p><p>犹如飞鸟被笼罩营事业者有斯患</p><p>于诸家业恒常忧心意愁戚未曾乐</p><p>凡所出言无人受营事业者有斯患</p><p>有人教德不随顺顺法教者而不受</p><p>彼有戒行不具足营事业者有斯患</p><p>恒常忧愁心不安于诸俗业勤劳意</p><p>智慧寂静彼不欲营事业者有斯患</p><p>彼恒多有诸业事杂种诸味为彼缚</p><p>在在处处不知足营事业者有斯患</p><p>于他集聚恒欢欣智者不乐共言语</p><p>爱乐猥浊犹如驴营事业者有斯患</p><p>心常嗔恨无润泽增长诸业常无尽</p><p>被彼爱染坚系缠营事业者有斯患</p><p>彼不依倚诸尊者依倚俗家相佐助</p><p>见有住戒者诽谤营事业者有斯患</p><p>昼夜无有别思念饮食衣服及卧具</p><p>略说功德不欲受营事业者有斯患</p><p>好问世间业功德勤营语业彼欢欣</p><p>勤劳胜德彼不恭营事业者有斯患</p><p>耽着营作共亲友用己力势调伏彼</p><p>所有恶业彼便作营事业者有斯患</p><p>恒常好观他过失己所过恶不自知</p><p>见彼德者常调弄营事业者有斯患</p><p>每至被他所轻贱来者请法为我说</p><p>意智不周无方便营事业者有斯患</p><p>如是诸患当观已诸有菩萨乐是业</p><p>应当作彼最胜业所作诸业皆无失</p><p>舍于千钱取一钱有智之者应呵责</p><p>如是之者被他嫌若乐作彼贱业者</p><p>是故智者有方便下贱之业弃舍已</p><p>智者知已作上业一切诸佛所赞叹</p><p>尔时弥勒菩萨白佛言。世尊。彼诸菩萨。缺少智慧心意狭劣。正等勤劳舍最胜法而作小业。佛言。弥勒我今告汝我今敕汝。彼等菩萨不依<a href=\"/\" class=\"keylink\" target=\"_blank\">佛教</a>出家故。即不能灭。无禅定无有读诵不求多闻。复次弥勒。诸如来教灭智行作智智。具足勤劳故能辩知。不可以俗业校量而知。此非勤劳者。乐闻生死流转者。所谓检挍世间所造作世间财购。于中菩萨不得慕羡。弥勒。假使检挍勤劳菩萨。作七宝塔满此三千<a href=\"/remen/daqianshijie.html\" class=\"keylink\" target=\"_blank\">大千世界</a>。不能令我欢欣。非供养我非承事我。弥勒。若有菩萨。乃至一四句偈。受持诵习与波罗蜜相应者。彼当令我欢欣。当供养我当承事我。所以者何。弥勒。以多闻故。诸如来菩提不取诸物故。弥勒。若有菩萨勤劳事业者。于勤修读诵菩萨之所而为恼乱者。令修事业多致罪障无有福聚。所以者何。三种胜福皆因智起。以是故勤劳事业菩萨。于勤读诵诸菩萨等不应障碍。弥勒。譬如阎浮提营事业者皆满于中。其数无量。于勤诵念一菩萨所应勤给事。譬如阎浮提勤诵念诸菩萨等皆满其中。应当给事一禅定者。我如是说彼等菩萨善能给事。彼人已作无量福聚。所以者何。是最为得所谓第一义智慧相应。证知无有上故一切世间最上最胜最高。弥勒。以是故欲取当禅定精进者。应习智业应当求生般若住处</p><p>尔时弥勒菩萨白佛言。世尊。已为诸菩萨。说乐世间言话诸患。乐多言话乐多睡眠。乐造多业诸患。世尊。菩萨当云何观乐戏论。如所观已。当趣寂静行。佛言弥勒。其戏论者。略说有二十种过应当观察。若广说者则有无边。何等二十。弥勒。多戏论菩萨现见法中多不乐行。于忍辱中而复减少。熏习嗔恚。未生善根能令不生。已生善根能令减损。当有诤斗怨仇。当得短命趣不端正言语吃涩。若他教法于心不住。未说经法而不现前。诸善知识皆悉远离。于恶知识当速和合。当入苦道于一切时闻不戏言。所生之处恒堕疑网近于八难。白净法中勤求学处多有障碍。弥勒。如是等比说二十种诸患。为多戏论菩萨。尔时世尊欲重宣此义。而说偈言</p><p>现法得苦心不乐远于忍辱助嗔恚</p><p>彼彼怨家常欢欣行戏论者有斯患</p><p>恶黑魔罗为彼喜魔家眷属亦复然</p><p>所有善处皆弃舍行戏论者有斯患</p><p>所欲作彼诸善行彼以放逸故不住</p><p>彼以放逸向恶道行戏论者有斯患</p><p>以无信故心难伏生下贱家常被轻</p><p>彼之舌根常蹇吃行戏论者有斯患</p><p>为其说法而不住是故彼法不现前</p><p>诸善知识皆离彼行戏论者有斯患</p><p>于诸恶业恒和合于诸乘中极难净</p><p>闻于法言意不乐行戏论者有斯患</p><p>彼于诸善多障碍于诸行中多怨仇</p><p>彼发勤时多有障行戏论者有斯患</p><p>如是诸患智者知一切戏论应当舍</p><p>戏论行者道难得是故不应住戏论</p><p>走避由旬复由旬所有戏论及诤竞</p><p>我今不能独住此须臾之间烦恼处</p><p>我今出家求利德莫作诤竞生恶心</p><p>无有田地及商估为何事故起诤斗</p><p>妻与儿子及奴婢无有家宅诸财等</p><p>彼无奴仆自在处既出家已莫诤竞</p><p>既着<a href=\"/remen/jiasha.html\" class=\"keylink\" target=\"_blank\">袈裟</a>衣服已寂静诸仙所印可</p><p>汝等具足是功德舍於戏论当生忍</p><p>心如毒蛇及罗刹当生地狱鬼畜生</p><p>戏论行者得不难故于解脱生精进</p><p>所有诸苦害缚处怨仇呵责打缚等</p><p>和合聚集相诤论世间所有皆住此</p><p>若有和合怨难得和合之者增名闻</p><p>和合之者得相爱何有智者不和合</p><p>伺求过者不得便眷属不曾相破坏</p><p>彼诸朋友不离散远离戏论得顺教</p><p>安乐乘中当得净得脱业障无有余</p><p>降伏魔罗及军众被他诽毁当生忍</p><p>若有戏论多诸患无戏论者德难量</p><p>我能示现如是等欲得菩提当生忍</p><p>尔时弥勒菩萨白佛言。希有世尊。乃至如来。说此发觉诸烦恼。世尊。颇有此等诸菩萨。于后闻此如是发觉诸烦恼。当作厌以不。于烦恼行中当能断以不。佛告弥勒菩萨言。弥勒。于未来世当少有菩萨乘行富伽罗。若于后五百世时。当断烦恼行。多有刚强心体无敬我慢自高。作诸分别不能修习。是故魔波旬作比丘形来。在彼等前作如是破坏。此等修多罗他家文章。非是如来所说。所以者何。于此修多罗所说诸功德无有彼我。然彼徒众被破已。如来所说诸修多罗中。当作疑惑当起诤竞。不肯受持亦不为他说亦不修习。然彼等痴人不作如是知。此是诸业果报。我等当不能证如是功德。尔时弥勒菩萨白佛言。世尊。如来叹阿弥多如来十种<a href=\"/remen/faxin.html\" class=\"keylink\" target=\"_blank\">发心</a>。于中各随念发。若念当欲生彼当即得生彼。世尊。何者是十种发心于彼处生。佛告弥勒言。彼等发心非少智者。有彼发心是大事者。所有欲生阿弥陀刹中者。当为一切众生发慈悲心不生嗔恨。当生阿弥陀如来佛刹。为一切众生生慈悲心故当生彼处。离于杀害受持正法。发此心故当生彼处。舍于身命发心。不着一切诸法故当生于彼处。发甚深忍行清净信。发此心故当生彼处。不染名闻利养一切智宝。发此心故当生彼处。为一切众生生贵敬。发心不忘失故当生彼处。不惊不怖不爱凡言语。发此心故当生彼处。入菩提分种种善根。发此心故当生彼处。然不离<a href=\"/remen/nianfo.html\" class=\"keylink\" target=\"_blank\">念佛</a>。发此心故当生彼处。远离诸相故。弥勒。此十种发心。若菩萨各发念一具足者。当<a href=\"/remen/wangsheng.html\" class=\"keylink\" target=\"_blank\">往生</a>彼阿弥陀佛刹中。若不生者无有是处。尔时长老阿难白佛言。希有世尊。乃至如来说此法本为诸菩萨发觉。尔时世尊。赞长老阿难言。善哉善哉。阿难。是故菩萨于此法本发觉当如是持。佛说此经时。弥勒菩萨及长老阿难。欢喜踊跃。彼六十菩萨乘行诸善男子等。皆悉灭彼业障。欢喜奉行作礼而去。</p></div>"
}]