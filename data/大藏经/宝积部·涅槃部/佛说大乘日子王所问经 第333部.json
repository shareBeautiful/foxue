[{
    "title": "佛说大乘日子王所问经 第333部",
    "author": "法天 译",
    "html": "<div class=\"B1_text\"><p>佛说大乘日子王所问经</p><p>西天中印度摩伽陀国那烂陀寺<a href=\"/remen/sanzang.html\" class=\"keylink\" target=\"_blank\">三藏</a>传教大师赐紫<a href=\"/remen/shamen.html\" class=\"keylink\" target=\"_blank\">沙门</a>臣法天奉 诏译</p><p>如是我闻。一时佛在憍闪弥瞿尸罗林。与大苾刍众五百人俱。及诸菩萨摩诃萨众。是时无比摩建儞迦女。而起嗔恚。憎嫉舍摩嚩底妃后。于日子王边说言。天子知耶。舍摩嚩底妃后等。五百女。共其沙门而行淫欲。我今告言。要天子知实难容恕。是时日子王闻无比摩建儞迦女说已。嗔怒至极意不可忍。拟杀舍摩嚩底夫人。遂以手执弓放箭便射。是时舍摩嚩底夫人入慈心定。王所放箭上<a href=\"/remen/xukong.html\" class=\"keylink\" target=\"_blank\">虚空</a>中发生火焰。其焰炽盛。其箭却回。奔日子王前于左边而住。佛为密护箭不着身。亦无损动。是时日子王心生惊怖。身毛皆竖而便倒地。又复还起。问舍摩嚩底夫人。而说偈言</p><p>汝复为天女鬼女罗刹女</p><p>巘驮婆女等我问如是说</p><p>汝持云何行未见未曾闻</p><p>亦复不曾知未曾有女人</p><p>器仗不能伤我有<a href=\"/remen/jingjin.html\" class=\"keylink\" target=\"_blank\">精进</a>力</p><p>善学于弓箭我箭不空发</p><p>未曾虚放箭如我所要射</p><p>猕猴及飞禽人身兼射垛</p><p>而未无所中如我今放箭</p><p>却回面前住不伤损我身</p><p>我今归命汝愿救我苦恼</p><p>审听诚实言我欲故杀汝</p><p>舍过勿生嗔汝念为好事</p><p>令我离苦恼永不复如是</p><p>尔时舍摩嚩底夫人答日子王。即说偈言</p><p>我非是天女亦非健闼女</p><p>非鬼非罗刹是舍摩嚩底</p><p>我作<a href=\"/remen/fodizi.html\" class=\"keylink\" target=\"_blank\">佛弟子</a>为彼大慈悲</p><p>故我心<a href=\"/remen/xingshan.html\" class=\"keylink\" target=\"_blank\">行善</a><a href=\"/remen/faxin.html\" class=\"keylink\" target=\"_blank\">发心</a><a href=\"/remen/shizun.html\" class=\"keylink\" target=\"_blank\">世尊</a>处</p><p>俱胝百千劫观彼善慈悲</p><p>故我行慈行女色所缚人</p><p>见彼如实者若苗稼成熟</p><p>而被雷雹壤若离女色染</p><p>我彼俱爱乐一切诸世尊</p><p>远离于淫欲又闻世尊说</p><p>佛与菩萨众缘觉及声闻</p><p>悉皆离女色愚者不能知</p><p>普被魔罗降离女色染污</p><p>能得身安乐究竟得<a href=\"/remen/jietuo.html\" class=\"keylink\" target=\"_blank\">解脱</a></p><p>无智诸<a href=\"/remen/zhongsheng.html\" class=\"keylink\" target=\"_blank\">众生</a>爱欲无远离</p><p>作罪业无边堕落三恶道</p><p>无底欲火坑猛焰炽不灭</p><p>有智乐解脱不为女色染</p><p>见已便缠缚诈言虚适悦</p><p>坠堕于众<a href=\"/remen/shengsi.html\" class=\"keylink\" target=\"_blank\">生死</a>入崄恶道</p><p>勿听女人言亦不忿怒我</p><p>意愿生<a href=\"/remen/huanxi.html\" class=\"keylink\" target=\"_blank\">欢喜</a>发心世尊处</p><p>汝欲求见佛我与大王去</p><p>到彼汝谛听必说微妙法</p><p>尔时日子王告舍摩嚩底夫人。正当是时。汝意速疾诣世尊所。王及臣民侍从围绕见大牟尼巍巍堂堂如大金山光明焰赫吉祥<a href=\"/remen/zhuangyan.html\" class=\"keylink\" target=\"_blank\">庄严</a>。又见菩萨摩诃萨及诸苾刍苾刍尼坞波斯迦坞波索迦。天龙药叉犍闼婆阿素啰[薜/女]噜茶紧那啰摩护啰誐人非人等围绕世尊</p><p>尔时大王头面作礼。而白佛言。世尊。我有未曾有事。先未闻见。今诣佛所。世尊慈悲与我解说。世尊告言。大王汝说未曾有事。王复白言。今日我宫有淫欲<a href=\"/remen/yinyuan1.html\" class=\"keylink\" target=\"_blank\">因缘</a>。无比摩建尔迦女。生毁谤心。言舍摩嚩底夫人与声闻沙门而行淫事。我闻此言嗔恨至极。杀舍摩嚩底夫人以箭便射。于其箭上。而出火焰赫奕炽盛。却回我身左边而住。亦不伤损我身。舍摩嚩底夫人。礼世尊足说如是言。彼王问我。为复天女龙女犍闼婆女比舍际女鬼女罗刹女。汝修持何行而乃如是。而答王言。我是大王夫人。非是天女龙女健闼婆女比舍际女罗刹女。世尊。如来应供正等正觉<a href=\"/remen/dizi.html\" class=\"keylink\" target=\"_blank\">弟子</a>。心善纯净为如彼天。是时舍摩嚩底夫人。称赞世尊<a href=\"/remen/gongde.html\" class=\"keylink\" target=\"_blank\">功德</a>。我佛如来有如是应正等觉。有如是大慈大悲。具大<a href=\"/remen/fuhui.html\" class=\"keylink\" target=\"_blank\">福慧</a>。成大威德。得大<a href=\"/remen/zizai.html\" class=\"keylink\" target=\"_blank\">自在</a>。何以故。如来应正等觉为<a href=\"/remen/tianren.html\" class=\"keylink\" target=\"_blank\">天人</a>师。愿鉴斯诚。尔时日子王。对佛及苾刍众前。<a href=\"/remen/chanhui.html\" class=\"keylink\" target=\"_blank\">忏悔</a>发露。我等由如愚童。如心迷乱。如在黑暗。如无善根。我念如来声闻。而生毁谤。善哉世尊。愿解疑悔。我等<a href=\"/remen/shouchi.html\" class=\"keylink\" target=\"_blank\">受持</a>。世尊说言。汝发起慈心受持戒行。广利有情。日子王即从坐起合掌恭敬。佛言大王。汝但安坐。于时日子王头面作礼却坐一面。日子王白佛言。世尊。我心勇猛。听女人言造罪业苦。知自命终堕于<a href=\"/remen/diyu.html\" class=\"keylink\" target=\"_blank\">地狱</a>。善哉世尊。女人之过唯愿说之。世尊告言。女人行业有其多种。惑乱有情诈现异相。谄媚虚诳心不真实。颠倒思惟谄曲诈伪。举动施为强求亲近。牵系有情恒行邪行。汝须省觉。王言世尊。愿赐慈悲。愿听所说。如我此后不近女人。亦不由女人而造罪业。既不造罪不堕地狱。世尊如我长夜利益安乐一切众生。佛言。如是如是</p><p>复次日子王白言。世尊。我于佛边闻斯欲义。实由女人得其恶报。佛言大王。女色深固。生冤家之父母。生暴恶之父母。若起爱乐堕于地狱。是故女人有如是之过。佛言大王。若较量丈夫淫欲之过。汝后世父母眷属。亦有其过。日子王白佛言。世尊。善哉善哉。丈夫之过与我解说。云何丈夫之过。父母眷属亦有其过。佛言大王。谛听谛听善思念之。我为汝说。世尊告言。大王。若丈夫之过有其四种。大王问言。四过云何。世尊答言。大王。若丈夫耽着淫欲被淫欲迷醉。由迷醉故。情意颠倒由颠倒故。于其女人深生爱乐。于苾刍众中有持戒<a href=\"/remen/dexing.html\" class=\"keylink\" target=\"_blank\">德行</a>沙门<a href=\"/remen/poluomen.html\" class=\"keylink\" target=\"_blank\">婆罗门</a>。不欲见闻。由不欲见闻持戒德行沙门婆罗门故。亦不亲近。亦不归依。亦不<a href=\"/remen/gongyang.html\" class=\"keylink\" target=\"_blank\">供养</a>。于无戒无行沙门婆罗门。亦复远离。又无信根。不修德行。不行<a href=\"/remen/bushi.html\" class=\"keylink\" target=\"_blank\">布施</a>。全无<a href=\"/remen/zhihui.html\" class=\"keylink\" target=\"_blank\">智慧</a>。寡闻薄德我慢贡高行鬼神行。又复亲近无智贪着恶法。乐着臭秽远离善友。纵生天上人间。于自身命恒时呵毁。于沙门婆罗门。不作护摩。于<a href=\"/remen/fofa.html\" class=\"keylink\" target=\"_blank\">佛法</a>僧。而复远离。于<a href=\"/remen/niepan.html\" class=\"keylink\" target=\"_blank\">涅盘</a>果德。而所弃背长时忆念。女人倡妓歌舞饮酒谈笑。如是缠缚而复命终。堕在众合黑绳等活号叫大号叫炎热极炎热阿鼻地狱。受种种苦。从地狱出生焰魔罗界畜趣中生为师子虎狼诸恶禽兽。乃至[薜/女]路茶身止铁叉树。大王。若丈夫如是行愚法行。获斯恶报。此是丈夫初过</p><p>尔时世尊而说偈言</p><p>淫欲臭秽根不净过后常增业苦深</p><p>聪慧法师呵欲染当生父母亦无益</p><p>譬如广大不净坑满盛粪壤多臭秽</p><p>亦似冢间胮胀尸淫欲之人亦如是</p><p>复似蝇虫[口*(一/巾)]疮肿驴马奔眠粪秽中</p><p>猪狗食啖臭鱼等耽爱女人亦如是</p><p>破坏善名兼德行恒行毁禁具无惭</p><p>不生天道堕阿鼻是故法师呵爱欲</p><p>如人误饮恶毒药迷乱猖狂遍体疼</p><p>不觉<a href=\"/remen/wuchang.html\" class=\"keylink\" target=\"_blank\">无常</a>毒所中耽欲之人亦如是</p><p>乐着美味便珍馔爱听歌音恋色声</p><p>家事不思多忘失唯作<a href=\"/remen/lunhui.html\" class=\"keylink\" target=\"_blank\">轮回</a>集苦因</p><p>贪着淫欲常称赞不了愚迷粪袋身</p><p>昼夜恒行下劣行薄福沈轮于恶趣</p><p>赞美淫欲行非行多饶嗔恚长愚痴</p><p>如履颠巍大崄崖不觉须臾致失命</p><p>既别人世阎浮界死堕无边业海中</p><p>五峰围绕铁山间日月灯光全不见</p><p>如风狂乱无知解往返纵横失路岐</p><p>如是经生<a href=\"/remen/changzhu.html\" class=\"keylink\" target=\"_blank\">常住</a>此一切<a href=\"/remen/shijian.html\" class=\"keylink\" target=\"_blank\">世间</a>无所重</p><p>种种善业亦不生设有女男无孝敬</p><p>弃背尊亲行五逆和合妻女倍殷勤</p><p>张罗罪网无思虑堕落贪痴欲乐中</p><p>父母远离无返复罔思育养报艰辛</p><p>放逸耽淫着戏弄互相<a href=\"/remen/fannao.html\" class=\"keylink\" target=\"_blank\">烦恼</a>倍增多</p><p>破坏<a href=\"/remen/xiuxing.html\" class=\"keylink\" target=\"_blank\">修行</a>疑种种不逢贤圣作良因</p><p>乐行邪行受极苦不顾刑罚耻辱侵</p><p>斗诤欺抄致杀伤隳张财贿离善友</p><p>不生天道兼人趣死入阿鼻地狱中</p><p>铁林青色攒锋刃猛焰煻煨烈火城</p><p>剑树刀山遍地中洋铜热铁为浆馔</p><p>如斯大苦因淫欲隐没<a href=\"/remen/puti.html\" class=\"keylink\" target=\"_blank\">菩提</a>智慧根</p><p>汝向女<a href=\"/remen/rensheng.html\" class=\"keylink\" target=\"_blank\">人生</a>恐怖勿令亲近起攀缘</p><p>人天善道若相应不久菩提自获得</p><p>复次大王。若父母生产儿子。其事甚难世所共知。处胎之时怀担十月。苦恼疼痛种种多般。起坐艰辛餐饮节度。纵获生产如宰猪羊。不顾自身唯忧儿子。乳哺养育岂离怀抱。大小便痢须自洗濯。后渐长大而以诚实之言种种诱训。令彼修学。阎浮提内工巧伎艺。书疏算计。经商买卖种种事业。又复令彼身心安乐。广与财帛富贵授用。选拣亲姻娉聚妻妾。比望<a href=\"/remen/xiaoshun.html\" class=\"keylink\" target=\"_blank\">孝顺</a>父母供敬侍养。而复心意颠狂一向迷乱。深着<a href=\"/remen/seyu.html\" class=\"keylink\" target=\"_blank\">色欲</a>都不省悟。又于别族姓家。私娶妻妾互相贪爱。于其父母返成不孝。亦不敬重。其父后时耆年老迈。身体羸瘦眼耳聋暗。起坐艰难要人扶持。而却憎恶轻弃嫌厌。种种逼迫趁父出舍。娶其外族妻子于家。聚会种种欢乐</p><p>佛告大王。若是丈夫行此邪行。弃背父母。决定命终入阿鼻地狱。求出无期。为第二过。若善男子。弃背女色心意清洁。供养父母行孝敬行。命终之后不堕恶趣。而生诸天受福快乐。天上福尽下生人间。亦不受贫穷下贱。富贵吉祥</p><p>尔时世尊而说偈言</p><p>离欲行慈孝命终生天趣</p><p>梵王帝释身恒受于快乐</p><p>供养老父母后生人世中</p><p>入海为商贾安乐获珍宝</p><p>供养老父母一切最上德</p><p>田种菓成熟较量福不尽</p><p>供养老父母永不檐重担</p><p>常得驴马负刀刃不能害</p><p>供养老父母不度醎水河</p><p>猛火与刀兵亦复不能近</p><p>供养老父母常得善妻男</p><p>谷麦与资财琉璃及金宝</p><p>供养老父母常得天宫住</p><p>无数欢喜园四面恒围绕</p><p>供养老父母常闻佛法音</p><p>具相色端严谁人不敬重</p><p>复次大王。若彼丈夫行非法业。心不真实恒多邪见。于善不知妄生颠倒。多得愚痴之人常所称赞。有智慧者恒生忿怒。罪业转深永失大利。于其佛世永不值遇。我慢贡高贫穷下贱。众不爱乐。此是丈夫第三过失</p><p>尔时世尊而说偈言</p><p>丈夫行淫欲颠倒分别我</p><p>愚迷罪业深轮回堕恶道</p><p>远离佛功德无智慧拣择</p><p>虚妄求安乐如河觅卢迦</p><p>愚痴爱欲人谄曲多虚诳</p><p>望求非法乐返成地狱苦</p><p>着欲见颠倒下劣自无知</p><p>如夜黑暗中不分道非道</p><p>无惭愧信根唯耽声色味</p><p>菩萨与声闻未曾行供养</p><p>设遇正<a href=\"/remen/xingzhe.html\" class=\"keylink\" target=\"_blank\">行者</a>广演微妙音</p><p>轻法而不听沉沦于地狱</p><p>永不复人身断除檀等行</p><p>迷没不修行菩提最上失</p><p>复次大王。若诸男子自为活命及着淫欲痴愚障闭。作诸工巧种种事业。书疏算计赞咏谈论。亲近王臣行非法行。谪罚有情种种虚诳。广求财利作诸恶业。又复自为活命故。行不<a href=\"/remen/lvyi.html\" class=\"keylink\" target=\"_blank\">律仪</a>行。货易牛驴驼马猪羊鸡犬。乃至咒龙罝兔魁脍等事。或复经商。不择道路游行崄恶之道。臭秽之道。贼徒刀剑之道。乃至泛大溟海。寒热饥渴种种苦恼。而求财利。又于沙门婆罗门。悭贪不肯布施。一向着欲。又被女人降伏驱使。犹如奴仆长时同处。未曾舍离。起坐谈话。互相攀顾深生爱着。是故畜养女人。命终之后同入地狱。为第四过</p><p>尔时世尊。而说偈言</p><p>追求着欲人迷醉何曾乐</p><p>下劣妄追寻云何得安乐</p><p>非真丈夫业自作不知非</p><p>无耻若驼驴不堪极秽恶</p><p>斯人少智慧不悟罪根深</p><p>奔竞向女人如狗便粪秽</p><p>臭秽不可乐愚痴所爱重</p><p>不知淫欲过如盲不见色</p><p>愚痴着淫欲如犬奔粪秽</p><p>声香味触法贪着亦如是</p><p>愚痴着欲人轮回于诸趣</p><p>如橛系猕猴永不出<a href=\"/remen/sanjie.html\" class=\"keylink\" target=\"_blank\">三界</a></p><p>愚迷着欲人如乌恋臭肉</p><p>常被恶魔牵堕在于恶趣</p><p>愚人贪爱味于美起缠缚</p><p>何异厕中虫宁知是不净</p><p>智者得解脱女色不可染</p><p>见彼生惊怖弃舍如坏尸</p><p>愚痴怀散乱着欲而无舍</p><p>如热路艰辛困渴饮醎水</p><p>如是见饮者愚痴迷失命</p><p>坚牢着欲人过患亦如是</p><p>实为此女人如身患疮癞</p><p>生虫自[口*(一/巾)]食贪淫亦如是</p><p>若装饰女人如画瓮盛粪</p><p>但观诸外相谁知里不净</p><p>又如油洗衣挂搭于身上</p><p>庄严于女人染污亦如是</p><p>如衣盖刀剑似火覆经灰</p><p>严饰于女人违损亦如是</p><p>又如劫火起大地皆洞燃</p><p>草木不见生河海干枯尽</p><p>部多所住处须弥及铁围</p><p>六欲与初禅破坏谁能救</p><p>如是耽女色淫火大炽燃</p><p>焚烧于有情违损不可救</p><p>人身速不净秽恶诸物成</p><p>指爪与发毛涎唾并结矃</p><p>垢汗大小便肪膏及脑膜</p><p>皮肉兼骨髓脓血筋脉连</p><p>脾肾心共肺肠胃胆与肝</p><p>生藏对熟藏赤痰共白痰</p><p>又复八万户微细虫[口*(一/巾)]食</p><p>常住于身中愚人那知觉</p><p>于身起贪爱如蝇慕脓血</p><p>臭气觉馨香苦中而为乐</p><p>如是耽欲人执杖相驱击</p><p>欲火竞来烧迷醉谁能悟</p><p>愚痴着乐味如狗在空房</p><p>亦似底啰声究竟成<a href=\"/remen/wangxiang.html\" class=\"keylink\" target=\"_blank\">妄想</a></p><p>又如于猿猴攀缘常在树</p><p>乃至到无常不离于树上</p><p>如是贪欲人追求于色境</p><p>坠堕恶趣中不离生死苦</p><p>愚痴淫欲人彼处命终后</p><p>掷在铁镬中如是住一劫</p><p>浮沉如煮豆其镬大小量</p><p>六十四俱胝众生所依彼</p><p>一一堕落者较量不能知</p><p>煎煮于镬中受苦满百劫</p><p>或二三四劫随彼业轻重</p><p>皮肉俱烂坏骨现似白螺</p><p>又随自业力手捉尖利钩</p><p>掷在炎铁槽死已而还活</p><p>又被于狱卒手执铁杵捣</p><p>骨髓皆成粖风吹而却活</p><p>或以铁棒打劈裂如斧斫</p><p>铁兽三四五随后而咬啮</p><p>又复为铁乌铁狗及豺狗</p><p>牙嘴利如剑食罪人脑髓</p><p>若人造罪业堕落于粪河</p><p>或落刀剑上一切皆臭秽</p><p>若人造罪业堕在极炎热</p><p>号叫大号叫黑绳及烧燃</p><p>若人造罪业堕在于灰河</p><p>重重入由增<a href=\"/remen/tongku.html\" class=\"keylink\" target=\"_blank\">痛苦</a>不可忍</p><p>若人造罪业死堕地狱中</p><p>饥吞热铁丸渴复饮铜汁</p><p>若人造罪业堕在铁山间</p><p>众山一时合拶碎身如粉</p><p>若人造罪业恒受于苦恼</p><p>获得如是果无有能救者</p><p>此处非安乐先世业所招</p><p>父母与妻儿何能相救济</p><p>下劣淫欲行直往于无间</p><p>受苦不可当三世佛皆说</p><p>是故下劣人与女人同处</p><p>如担于粪袋愚痴到处行</p><p>丈夫为女人缠缚如枷锁</p><p>地狱火燃身无能得安乐</p><p><a href=\"/remen/shana.html\" class=\"keylink\" target=\"_blank\">刹那</a>智慧生如是闻佛法</p><p>离一切淫欲<a href=\"/remen/chujia.html\" class=\"keylink\" target=\"_blank\">出家</a>得解脱</p><p>佛告大王。若丈夫行淫欲行。当堕地狱受斯大苦。是故大王。恒常<a href=\"/remen/nianfo.html\" class=\"keylink\" target=\"_blank\">念佛</a>念法。观察身心勿令起过。日子王言。如是世尊。于如来处。发深<a href=\"/remen/xinxing1.html\" class=\"keylink\" target=\"_blank\">信心</a>。白言世尊。甚为希有。如来应正等觉。善说女人丈夫之过。我当受持。归佛归法归苾刍众。今后弃舍淫欲刀杖等过。慜念<a href=\"/remen/154932.html\" class=\"keylink\" target=\"_blank\">饶益</a>一切众生。说此语时。会中日子王。及诸苾刍菩萨摩诃萨。天龙药叉阿素啰[薛/女]路茶健闼婆莫呼落迦人非人等。闻佛所说。皆大欢喜。作礼而去。</p></div>"
}]