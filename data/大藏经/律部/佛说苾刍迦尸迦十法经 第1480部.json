[{
    "title": "佛说苾刍迦尸迦十法经 第1480部",
    "author": "法天 译",
    "html": "<div class=\"B1_text\"><p>　　佛说苾刍迦尸迦十法经</p><p>　　西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪少卿传教大师臣法天奉诏译</p><p>　　如来应正等觉。在舍卫国。与诸苾刍众俱。是时如来广为时会人天及彼未来而说师范</p><p>　　尔时如来告苾刍众言。苾刍当具足十种法得度人<a href=\"/remen/chujia.html\" class=\"keylink\" target=\"_blank\">出家</a><a href=\"/remen/shoujie.html\" class=\"keylink\" target=\"_blank\">受戒</a>。为苾刍得一生不依止住。得与他人为依止。何等为十。一者得惭愧乐戒。二者得多闻法。三者得毗奈邪多闻。四者得力正行犯生戒。依法依毗奈邪正行。五者得力正行犯生罪邪行邪见。依法依毗奈邪正行。六者得力正行看病安住。七者得力正行爱乐定法。及毗奈邪法自说令他说。八者得力正行说身行戒。九者得力正行说出家梵行戒。十者得十年得十年满得十年余。苾刍。此十种法当具足住</p><p>　　云何苾刍得惭愧乐戒。谓此苾刍如是得。云何我未得阿钵底。不速疾得阿钵底。<a href=\"/remen/rufa.html\" class=\"keylink\" target=\"_blank\">如法</a>如毗奈邪作为苾刍。是为得惭愧乐戒</p><p>　　云何苾刍得多闻知法。谓此苾刍得法藏所说。得多闻说。为得知法力。周<a href=\"/remen/sishengdi.html\" class=\"keylink\" target=\"_blank\">四圣谛</a>广略解说。苾刍。是为得多闻知法</p><p>　　云何苾刍得多闻知毗奈邪。此苾刍所说二毗奈邪说者。周二别<a href=\"/remen/jietuo.html\" class=\"keylink\" target=\"_blank\">解脱</a>广念诵。于行住坐卧口念心思微。细观察。苾刍。是为得多闻知毗奈邪</p><p>　　云何苾刍得力正行犯生戒依法依毗奈邪正行。谓苾刍知阿钵底。知非阿钵底。知轻阿钵底。知重阿钵帝。知因业阿钵底。知非因业阿钵底。知中阿钵底。知前阿钵底。知后阿钵底。知已起阿钵底。知未起阿钵帝。阿钵底起已一一能知。苾刍。是为得力正行依。法依毗奈邪正行</p><p>　　云何苾刍得力正行犯生罪邪行邪见依法依毗奈邪正行。苾刍。此得力正行。谓周缘生广略解说。所谓。无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼。如是得此一大苦蕴集。此无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭此如是灭。则得一大苦蕴灭。苾刍。是为得力正行生罪邪行邪见依法依毗奈邪正行</p><p>　　云何苾刍得力正行看承病安住。苾刍。此得力正行看承病安住。谓随其病疾而与汤药。满自住房而不嫌厌。苾刍。是为得力正行看承病安住</p><p>　　云何苾刍得力正行爱乐定法及毗奈邪法自说令他说。苾刍。此得力正行。谓爱乐相非相法。自说令他说。及满乐欲说。苾刍是为得力正行爱乐定法及毗奈邪法自说令他说</p><p>　　云何苾刍得力正行说身行戒。苾刍。此得力正行。谓观犯过犯已观察观见。谓见威仪开僧伽梨。及<a href=\"/remen/shouchi.html\" class=\"keylink\" target=\"_blank\">受持</a>钵受饮食。乃至语言爱等。苾刍。是为得力正行说身行戒</p><p>　　云何苾刍得力正行说梵行戒阿钵底。苾刍。此得力正行。谓<a href=\"/remen/sinianchu.html\" class=\"keylink\" target=\"_blank\">四念处</a>四正灭四神足四无量五根五力七觉支八正道。舍摩他微钵舍那念戒无<a href=\"/remen/fannao.html\" class=\"keylink\" target=\"_blank\">烦恼</a><a href=\"/remen/wuwo.html\" class=\"keylink\" target=\"_blank\">无我</a>。如是苾刍。是为得力正行说梵行戒阿钵底</p><p>　　云何苾刍得十年得十年满得十年余。苾刍。如是年满。是名具足</p><p>　　苾刍。此十种法具足。是苾刍得度人出家受戒。得一生不依止住。得与他为依止。若苾刍此十种法减。度人出家受戒不依止住。复与他为依止。彼日日戒得讷瑟讫哩(二合)多。彼所有法彼一一减。得阿钵底。彼所有法彼一一减。彼日日戒得讷瑟讫哩(二合)多。苾刍。此十年戒。当信重持三法一心行。何等为三。谓度人依止不依止。如是<a href=\"/remen/shizun.html\" class=\"keylink\" target=\"_blank\">世尊</a>应正等觉。说此十种法戒过犯<a href=\"/remen/baoying.html\" class=\"keylink\" target=\"_blank\">报应</a>已。是会大众苾刍等。<a href=\"/remen/huanxi.html\" class=\"keylink\" target=\"_blank\">欢喜</a>奉持。<a href=\"/remen/lifo.html\" class=\"keylink\" target=\"_blank\">礼佛</a>而退</p></div>"
}]