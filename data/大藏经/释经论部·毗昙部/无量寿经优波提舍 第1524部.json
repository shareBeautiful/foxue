[{
    "title": "无量寿经优波提舍 第1524部",
    "author": "菩提流支 译",
    "html": "<div class=\"B1_text\"><p><a href=\"/fojing/wuliangshoujing/40729.html\" class=\"keylink\" target=\"_blank\">无量寿经</a>优波提舍 愿生偈</p><p>婆薮槃豆菩萨造</p><p>元魏<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/puti.html\" class=\"keylink\" target=\"_blank\">菩提</a>流支译</p><p><a href=\"/remen/shizun.html\" class=\"keylink\" target=\"_blank\">世尊</a>我一心归命尽十方</p><p>无碍光如来愿生安乐国</p><p>我依修多罗真实<a href=\"/remen/gongde.html\" class=\"keylink\" target=\"_blank\">功德</a>相</p><p>说愿偈总持与<a href=\"/\" class=\"keylink\" target=\"_blank\">佛教</a>相应</p><p>观彼世界相胜过<a href=\"/remen/sanjie.html\" class=\"keylink\" target=\"_blank\">三界</a>道</p><p>究竟如<a href=\"/remen/xukong.html\" class=\"keylink\" target=\"_blank\">虚空</a>广大无边际</p><p>正道大慈悲出世善根生</p><p>净光明满足如镜日月轮</p><p>备诸珍宝性具足妙<a href=\"/remen/zhuangyan.html\" class=\"keylink\" target=\"_blank\">庄严</a></p><p>无垢光焰炽明净曜<a href=\"/remen/shijian.html\" class=\"keylink\" target=\"_blank\">世间</a></p><p>宝性功德草柔软左右旋</p><p>触者生胜乐过迦旃邻陀</p><p>宝华千万种弥覆池流泉</p><p>微风动华叶交错光乱转</p><p>宫殿诸楼阁观十方无碍</p><p>杂树异光色宝栏遍围绕</p><p>无量宝交络罗网遍虚空</p><p>种种铃发响宣吐妙法音</p><p>雨华衣庄严无量香普熏</p><p>佛慧明净日除世痴闇冥</p><p>梵声语深远微妙闻十方</p><p>正觉阿弥陀法王善住持</p><p>如来净华众正觉华化生</p><p>爱乐<a href=\"/remen/fofa.html\" class=\"keylink\" target=\"_blank\">佛法</a>味禅<a href=\"/remen/sanmei.html\" class=\"keylink\" target=\"_blank\">三昧</a>为食</p><p>永离身心恼受乐常无间</p><p>大乘善根界等无讥嫌名</p><p>女人及根缺二乘种不生</p><p><a href=\"/remen/zhongsheng.html\" class=\"keylink\" target=\"_blank\">众生</a>所愿乐一切能满足</p><p>故我愿<a href=\"/remen/wangsheng.html\" class=\"keylink\" target=\"_blank\">往生</a>阿弥陀佛国</p><p>无量大宝王微妙净花台</p><p>相好光一寻色像超群生</p><p>如来微妙声梵响闻十方</p><p>同地水火风虚空无分别</p><p><a href=\"/remen/tianren.html\" class=\"keylink\" target=\"_blank\">天人</a>不动众清净智海生</p><p>如须弥山王胜妙无过者</p><p>天人丈夫众恭敬绕瞻仰</p><p>观佛本愿力遇无空过者</p><p>能令速满足功德大宝海</p><p>安乐国清净常转无垢轮</p><p>化佛菩萨日如须弥住持</p><p>无垢庄严光一念及一时</p><p>普照诸佛会利益诸群生</p><p>雨天乐花衣妙香等<a href=\"/remen/gongyang.html\" class=\"keylink\" target=\"_blank\">供养</a></p><p>赞佛诸功德无有分别心</p><p>何等世界无佛法功德宝</p><p>我皆愿往生示佛法如佛</p><p>我作论说偈愿见弥陀佛</p><p>普共诸众生往生安乐国</p><p>无量寿修多罗章句我以偈总说竟</p><p>论曰。此愿偈明何义。观安乐世界。见阿弥陀佛。愿生彼国土故。云何观。云何生<a href=\"/remen/xinxing1.html\" class=\"keylink\" target=\"_blank\">信心</a>。若善男子善女人。修五念门成就者。毕竟得生安乐国土。见彼阿弥陀佛。何等五念门。一者<a href=\"/remen/libai.html\" class=\"keylink\" target=\"_blank\">礼拜</a>门。二者赞叹门。三者作愿门。四者观察门。五者<a href=\"/remen/huixiang.html\" class=\"keylink\" target=\"_blank\">回向</a>门。云何礼拜。身业礼拜阿弥陀如来应正遍知。为生彼国意故。云何赞叹。口业赞叹。称彼如来名。如彼如来光明智相。如彼名义。欲如实<a href=\"/remen/xiuxing.html\" class=\"keylink\" target=\"_blank\">修行</a>相应故。云何作愿。心常作愿。一心专念毕竟往生安乐国土。欲如实修行奢摩他故。云何观察。<a href=\"/remen/zhihui.html\" class=\"keylink\" target=\"_blank\">智慧</a>观察。<a href=\"/remen/zhengnian.html\" class=\"keylink\" target=\"_blank\">正念</a>观彼。欲如实修行毗婆舍那故。彼观察有三种。何等三种。一者观察彼佛国土功德庄严。二者观察阿弥陀佛功德庄严。三者观察彼诸菩萨功德庄严。云何回向。不舍一切苦恼众生。心常作愿回向为首成就大悲心故。云何观察彼佛国土功德庄严。彼佛国土功德庄严者成就不可思议力故。如彼摩尼如意宝性。相似相对法故。观察彼佛国土功德庄严者。有十七种事应知。何者十七。一者清净功德成就。二者量功德成就。三者性功德成就。四者形相功德成就。五者种种事功德成就。六者妙色功德成就。七者触功德成就。八者庄严功德成就。九者雨功德成就。十者光明功德成就。十一者声功德成就。十二者主功德成就。十三者眷属功德成就。十四者受用功德成就。十五者无诸难功德成就。十六者大义门功德成就。十七者一切所求功德成就。清净功德成就者。偈言观彼世界相胜过三界道故。量功德成就者。偈言究竟如虚空广大无边际故。性功德成就者。偈言正道大慈悲出世善根生故。形相功德成就者。偈言净光明满足如镜日月轮故。种种事功德成就者。偈言备诸珍宝性具足妙庄严故。妙色功德成就者。偈言无垢光焰炽明净曜世间故。触功德成就者。偈言宝性功德草柔软左右旋触者生胜乐过迦旃邻陀故。庄严功德成就者。有三种应知。何等三。一者水。二者地。三者虚空。庄严水者。偈言宝华千万种弥覆池流泉微风动华叶交错光乱转故。庄严地者。偈言宫殿诸楼阁观十方无碍杂树异光色宝栏遍围绕故。庄严虚空者。偈言无量宝交络罗网遍虚空种种铃发响宣吐妙法音故。雨功德成就者。偈言雨华衣庄严无量香普熏故。光明功德成就者。偈言佛慧明净日除世痴闇冥故。妙声功德成就者。偈言梵声语深远微妙闻十方故。主功德成就者。偈言正觉阿弥陀法王善住持故。眷属功德成就者。偈言如来净华众正觉华化生故。受用功德成就者。偈言爱乐佛法味禅三昧为食故。无诸难功德成就者。偈言永离身心恼受乐常无间故。大义门功德成就者。偈言大乘善根界等无讥嫌名女人及根缺二乘种不生故。<a href=\"/remen/jingtu.html\" class=\"keylink\" target=\"_blank\">净土</a><a href=\"/remen/guobao.html\" class=\"keylink\" target=\"_blank\">果报</a>离二种讥嫌过应知。一者体。二者名。体有三种。一者二乘人。二者女人。三者诸根不具人。无此三过故。名离体讥嫌。名亦三种。非但无三体。乃至不闻二乘女人诸根不具三种名故。名离名讥嫌。等者。平等一相故。一切所求功德满足成就者。偈言众生所愿乐一切能满足故。略说彼阿弥陀佛国土庄严十七种功德。示现如来自身利益大功德力成就利益他功德成就故。彼无量寿佛土庄严。第一义谛妙境界。十六句及一句次第说。应知</p><p>云何观佛功德庄严成就。观佛功德庄严成就者。有八种应知。何等八种。一者座庄严。二者身庄严。三者口庄严。四者心庄严。五者众庄严。六者上首庄严。七者主庄严。八者不虚作住持庄严</p><p>何者座庄严。偈言无量大宝王微妙净华台故。何者身庄严。偈言相好光一寻色像超群生故。何者口庄严。偈言如来微妙声梵响闻十方故。何者心庄严。偈言同地水火风虚空无分别故。无分别者。无分别心故。何者众庄严。偈言天人不动众清净智海生故。何者上首庄严。偈言如须弥山王胜妙无过者故。何者主庄严。偈言天人丈夫众恭敬绕瞻仰故。何者不虚作住持庄严。偈言观佛本愿力遇无空过者能令速满足功德大宝海故。即见彼佛未证净心菩萨。毕竟得平等法身。与净心菩萨无异。净心菩萨与上地诸菩萨。毕竟同得寂灭平等故。略说八句。示现如来自利利他功德庄严次第成就应知</p><p>云何观菩萨功德庄严成就。观菩萨功德庄严成就者。观彼菩萨。有四种正修行功德成就应知。何等为四。一者于一佛土身不动摇。而遍十方种种应化。如实修行常作佛事。偈言安乐国清净常转无垢轮化佛菩萨日如须弥住持故。开诸众生淤泥华故。二者彼应<a href=\"/remen/huashen.html\" class=\"keylink\" target=\"_blank\">化身</a>。一切时不前不后。一心一念放大光明。悉能遍至十方世界。<a href=\"/remen/jiaohua.html\" class=\"keylink\" target=\"_blank\">教化</a>众生。种种方便修行所作。灭除一切众生苦故。偈言无垢庄严光一念及一时普照诸佛会利益诸群生故。三者彼于一切世界无余。照诸佛会大众无余。广大无量供养恭敬赞叹诸佛如来。偈言雨天乐华衣妙香等供养赞佛诸功德无有分别心故。四者彼于十方一切世界无<a href=\"/remen/sanbao.html\" class=\"keylink\" target=\"_blank\">三宝</a>处。住持庄严佛法僧宝功德大海。遍示令解如实修行。偈言何等世界无佛法功德宝我皆愿往生示佛法如佛故</p><p>又向说佛国土功德庄严成就。佛功德庄严成就。菩萨功德成就。此三种成就愿心庄严。略说入一法句故。一法句者。谓清净句。清净句者。谓真实智慧<a href=\"/remen/wuweifa.html\" class=\"keylink\" target=\"_blank\">无为法</a>身故。此清净有二种应知。何等二种。一者器世间清净。二者众生世间清净。器世间清净者。向说十七种佛国土功德庄严成就。是名器世间清净。众生世间清净者。如向说八种佛功德庄严成就。四种菩萨功德庄严成就。是名众生世间清净。如是一法句。摄二种清净应知</p><p>如是菩萨奢摩他毗婆舍那广略修行。成就柔软心。如实知广略诸法。如是成就巧方便回向。何者菩萨巧方便回向。菩萨巧方便回向者。谓说礼拜等五种修行所集一切功德善根。不求自身住持之乐。欲拔一切众生苦故。作愿摄取一切众生。共同生彼安乐佛国。是名菩萨巧方便回向成就。菩萨如是善知回向成就。远离三种菩提门相违法。何等三种。一者依智慧门不求自乐。远离我心贪着自身故。二者依慈悲门。拔一切众生苦。远离无安众生心故。三者依方便门。怜愍一切众生心。远离供养恭敬自身心故。是名远离三种菩提门相违法故。菩萨远离如是三种菩提门相违法。得三种随顺菩提门法满足故。何等三种。一者无染清净心。不以为自身求诸乐故。二者安清净心。以拔一切众生苦故。三者乐清净心。以令一切众生得大菩提故。以摄取众生生彼国土故。是名三种随顺菩提门法满足应知</p><p>向说智慧慈悲方便三种门。摄取<a href=\"/remen/banruo.html\" class=\"keylink\" target=\"_blank\">般若</a>。般若摄取方便应知</p><p>向说远离我心不贪着自身。远离无安众生心。远离供养恭敬自身心。此三种法远离障<a href=\"/remen/putixin.html\" class=\"keylink\" target=\"_blank\">菩提心</a>应知</p><p>向说无染清净心。安清净心。乐清净心。此三种心略一处。成就妙乐胜真心应知</p><p>如是菩萨智慧心方便心无障心胜真心。能生清净佛国土应知。是名菩萨摩诃萨随顺五种法门所作随意<a href=\"/remen/zizai.html\" class=\"keylink\" target=\"_blank\">自在</a>成就。如向所说。身业口业意业智业方便智业。随顺法门故。复有五种门渐次成就五种功德应知。何者五门。一者近门。二者大会众门。三者宅门。四者屋门。五者园林游戏地门。此五种门。初四种门。成就入功德。第五门成就出功德。入第一门者。以礼拜阿弥陀佛为生彼国故。得生安乐世界。是名入第一门</p><p>入第二门者。以赞叹阿弥陀佛随顺名义称如来名依如来光明想修行故。得入大会众数。是名入第二门</p><p>入第三门者。以一心专念作愿生彼。修奢摩他寂静三昧行故。得入莲<a href=\"/remen/huazang.html\" class=\"keylink\" target=\"_blank\">华藏</a>世界。是名入第三门</p><p>入第四门者。以专念观察彼妙庄严修毗婆舍那故。得到彼处受用种种法味乐。是名入第四门。出第五门。以大慈<a href=\"/remen/beiguan.html\" class=\"keylink\" target=\"_blank\">悲观</a>察一切苦恼众生。亦应化身回入<a href=\"/remen/shengsi.html\" class=\"keylink\" target=\"_blank\">生死</a>园<a href=\"/remen/fannao.html\" class=\"keylink\" target=\"_blank\">烦恼</a>林中。游戏<a href=\"/remen/shentong.html\" class=\"keylink\" target=\"_blank\">神通</a>至教化地。以本愿力回向故。是名出第五门。菩萨入四种门。自利行成就应知。菩萨出第五门。利益他回向行成就应知。菩萨如是修五门行自利利他。速得成就阿耨多罗三藐三菩提故</p><p>无量寿经论一卷</p><p>大乘善根界 天台智者即曰界字乃男字之错。则宜改作。而诸疏家皆作界字。故今存之</p></div>"
}]