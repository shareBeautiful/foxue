[{
    "title": "俱舍论实义疏 第一卷",
    "author": "未知",
    "html": "<div class=\"B1_text\"><p>　　<a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>实义疏 第一卷 (惣二万八千偈)</p><p>　　尊者悉地罗末底造(唐言安惠)</p><p>　　稽首薄伽众德山稽首达磨大智海</p><p>　　稽首僧伽和合众掣斯论主及吾师</p><p>　　我将萤耀助阳光随力弘宣对法藏</p><p>　　为利群生法久住愿以威神见护持</p><p>　　分别界品第一</p><p>　　七义。谓智<a href=\"/remen/yuanman.html\" class=\"keylink\" target=\"_blank\">圆满</a>。断圆满。利他圆满。方便圆满。应供圆满。期心圆满。方便圆满</p><p>　　由敬法故常乐听闻。由听闻故发生闻惠。由闻惠故发□思惠故。发起修惠故生无漏惠。由无漏惠能断诸惑。为诸惑断故即证[卅/卅]。故名所为之利益</p><p>　　七义者。颂言一切种冥灭。是知圆满。诸灭是断圆满。拔<a href=\"/remen/zhongsheng.html\" class=\"keylink\" target=\"_blank\">众生</a>出<a href=\"/remen/shengsi.html\" class=\"keylink\" target=\"_blank\">生死</a>泥者。利他圆满。敬礼如是者。应供圆满。如理师者。方便圆满。由佛<a href=\"/remen/shizun.html\" class=\"keylink\" target=\"_blank\">世尊</a>有胜方便说如理教利有情故。论我者当说者。期心圆满。欲造论故。对法藏者。立名圆满。惣摄七义。颂曰</p><p>　　智断及利他方便期造论</p><p>　　立名对法藏惣七义应知</p><p>　　色法．心法．心所有法．不相应法。及<a href=\"/remen/wuweifa.html\" class=\"keylink\" target=\"_blank\">无为法</a>。于此五法所知境中。世皆不了。唯佛独悟。永断诸惑故。极远时者。谓过去未来三阿僧祇劫外声闻独觉不能知。何以得知。如昔有一人。于<a href=\"/remen/shelizi.html\" class=\"keylink\" target=\"_blank\">舍利子</a>边求<a href=\"/remen/chujia.html\" class=\"keylink\" target=\"_blank\">出家</a>。时<a href=\"/remen/sheli.html\" class=\"keylink\" target=\"_blank\">舍利</a>子观二阿僧祇劫。此人无出家善根。遂不许。此人诣佛以求出家。世尊观之。出僧祇外此人有少善根。遂许出家。说偈言</p><p>　　彼人<a href=\"/remen/jietuo.html\" class=\"keylink\" target=\"_blank\">解脱</a>种我观极微细</p><p>　　犹如诸矿中真金隐兹住</p><p>　　目连观其母。不知生处。往问佛。佛告。汝母生在摩利支世界三千界外。如是多种分别中。声闻等智皆不了达</p><p>　　修福及智所得果。皆为利他非自利。犹月光净照十方。世尊悲愿亦如是。又颂云</p><p>　　回施之福及利己自修回施二福德</p><p>　　复因利乐诸有情如上众多福智聚</p><p>　　果证非他遂自得<a href=\"/remen/xingyuan.html\" class=\"keylink\" target=\"_blank\">行愿</a>福及回施福</p><p>　　自他俱利不唐捐</p><p>　　如是虽说自利从因及果亦能利他人。有颂言</p><p>　　乳母甘饍用资身为子获安非为己</p><p>　　佛修福智趣<a href=\"/remen/puti.html\" class=\"keylink\" target=\"_blank\">菩提</a>本为利生非为自</p><p>　　颂云</p><p>　　时雨虽普降无种芽不生</p><p>　　佛虽化<a href=\"/remen/shijian.html\" class=\"keylink\" target=\"_blank\">世间</a>缘阙不得果</p><p>　　又颂</p><p>　　善知识者谁谓佛令生智</p><p>　　离放逸恶行违此即舍离</p><p>　　对法宜如生得惠与闻惠为因。闻惠与思为因。思惠与修惠为因。修惠与漏惠为因。漏惠与<a href=\"/remen/niepan.html\" class=\"keylink\" target=\"_blank\">涅槃</a>为因。以此义故得名对法。以能增长闻等惠故。或诸有为悉皆弃舍。唯乐涅槃故名殊胜。苦集道谛为涅槃惠。<a href=\"/\" class=\"keylink\" target=\"_blank\">佛教</a>依法不依人。颂曰</p><p>　　若离择法定无余能灭诸惑胜方便</p><p>　　由惑世间漂有海因此德佛说对法</p><p>　　论曰。若离择法无胜方便能灭诸惑。佛告阿难。我在依于我。我灭度无别所依。应依杖经。勿令忘失</p><p>　　佛云。老耄出家持吾<a href=\"/remen/sanzang.html\" class=\"keylink\" target=\"_blank\">三藏</a>。甚为难得。三藏一经二律三杂藏</p><p>　　昔<a href=\"/remen/jiaye.html\" class=\"keylink\" target=\"_blank\">迦叶</a>佛时有一苾刍。聪明博学具闲三藏。尝以语业毁骂出家在家人等。为鵄鸺鱼狗诸禽兽等。命终之后。承此业报。生于海中。受大鱼身。其形甚大。有十八头具受众苦。世尊出世犹未得脱。后有渔人。其数一千。困捕鱼次。网着此鱼。曳之不出。后数千人同共曳出。见其异类多头形貌可怖。世尊观见知具报终。遂将大众至彼海岸敷座。坐已呼彼鱼云。三藏。汝岂不是过去佛时三藏苾刍。彼鱼闻已涕泪盈目。尔时世尊为说宿因。其鱼生悔更不饮啖。因兹命终生于天上。于彼时中闻法之众各于自乘获大法利</p><p>　　<a href=\"/remen/wuyun.html\" class=\"keylink\" target=\"_blank\">五蕴</a>不能摄一切法。是故不依五蕴而说先有染后要其净。净彼染故以先说有漏之法后说无漏。无为颂</p><p>　　苾刍意寂静于事得永断</p><p>　　能尽生死际更不受后有</p></div>"
},{
    "title": "俱舍论实义疏 第二卷",
    "author": "未知",
    "html": "<div class=\"B1_text\"><p>　　<a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>实义疏 第二卷</p><p>　　尊者安惠造</p><p>　　论如有颂言</p><p>　　诸佛出现乐演说<a href=\"/remen/zhengfa.html\" class=\"keylink\" target=\"_blank\">正法</a>乐</p><p>　　僧众和合乐同修勇进乐</p><p>　　论说。北俱卢洲衣重一两。四天王众天衣重半两。三十三天衣重一铢。夜摩天衣重半铢。睹史多天衣重一铢中四分之一。乐变化天衣重一铢八分之一。他化<a href=\"/remen/zizai.html\" class=\"keylink\" target=\"_blank\">自在</a>天衣重一铢中十六分之一。已上</p><p>　　<a href=\"/remen/sejie.html\" class=\"keylink\" target=\"_blank\">色界</a>天衣不可称。彼界若有重何言不可称。色界诸天随其身量所著衣服如光皎净故不可言。表色相今次当说。颂曰</p><p>　　乱心<a href=\"/remen/wuxin.html\" class=\"keylink\" target=\"_blank\">无心</a>等随流净不净</p><p>　　大种所造性由此说无表</p><p>　　六失惣说颂云</p><p>　　初阙相续及假是无心随流表相杂</p><p>　　重置等言不简别故此说中有六失</p><p>　　(此是眼耳鼻舌身意也说诸心)</p><p>　　六失中自异意故。说颂云</p><p>　　作等余心等及无心有记</p><p>　　无对所造性是名无表色</p><p>　　云地与地界有何差别。论颂曰</p><p>　　地谓显形色随世想立名</p><p>　　水火亦复然风即界亦尔</p><p>　　论故义品中作如说</p><p>　　趣求诸欲人常起于希望</p><p>　　诸欲若不遂恼坏如箭中(说六识)</p><p>　　当说论颂曰</p><p>　　受领纳随触想取像为体</p><p>　　四余名行蕴如是受等三</p><p>　　及无表无为名法处法界</p><p>　　三蕴七事。如有颂云</p><p>　　三蕴与无表及三种无为</p><p>　　此法处所摄法界亦如是</p><p>　　颂曰</p><p>　　识为各了别此即名意处</p><p>　　及七界应知六识转为意</p><p>　　颂曰</p><p>　　惣摄一切法由一蕴处界</p><p>　　摄<a href=\"/remen/zixing.html\" class=\"keylink\" target=\"_blank\">自性</a>非余以离他性故</p></div>"
},{
    "title": "俱舍论实义疏 第三卷",
    "author": "未知",
    "html": "<div class=\"B1_text\"><p><a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>实义疏 第三卷</p><p>尊者安惠造</p><p>三科一聚二生门三种族。聚蕴义。生门义。心心所法生长门义。生于眼识以眼为门。此经证门义有六。然心所法有十二。故契经说。眼色为缘生于眼识。三和合。触起俱受想思如是。乃至意法为缘生于<a href=\"/remen/yishi.html\" class=\"keylink\" target=\"_blank\">意识</a>三和合</p><p>种族义是界义。如一山中有多铜铁金银界族说名多界。如是一身或一相续。有十八类。诸法种族名十八界。眼根现在未来过去是</p><p>无明颠倒颂曰</p><p>如鱼处泥中跃水令浑浊</p><p>无明中倒想污患亦复然</p><p>蕴名想颂曰</p><p>牟尼<a href=\"/remen/shuofa.html\" class=\"keylink\" target=\"_blank\">说法</a>蕴数有八十千</p><p>彼体语或名此必行蕴摄</p><p>论颂曰</p><p>空界谓窍隟传说是明闇</p><p>识界有漏识有情生所依</p><p>论卷第二</p><p>十八界中几有见几无见。几有对几无对。几善几不善几无记。颂曰</p><p>一有见谓色十有色有对</p><p>此八除色声无记得三种</p><p>五无分别由计度随念</p><p>以意地散惠意诸念为体</p><p>论曰。说分别略有三种。一<a href=\"/remen/zixing.html\" class=\"keylink\" target=\"_blank\">自性</a>分别。二计度分别。三随念分别。由五识身虽有自性而无余二。说有八种分别非也。唯有自性分别。而无计度随念分别。唯一分别名无分别</p></div>"
},{
    "title": "俱舍论实义疏 第四卷",
    "author": "未知",
    "html": "<div class=\"B1_text\"><p><a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>实义疏 第四卷</p><p>尊者安惠造</p><p>一<a href=\"/remen/shana.html\" class=\"keylink\" target=\"_blank\">刹那</a>颂曰</p><p>内五有熟养声无异熟生</p><p>八无碍等流亦异熟生性</p><p>余三实唯法刹那唯后三</p><p>内五即是眼之五界。十八界中几是见几非见颂曰</p><p>眼法界一分八种说名见</p><p>五识俱生惠非见不度故</p><p>眼见色同分非彼能依识</p><p>传说不能观被障诸色故</p><p>论曰。眼全是见故。法界一分八种是见。余皆非见。论今当略辩。此决定相。颂曰</p><p>眼不下于身色识非上眼</p><p>色于识一切二于身亦然</p><p>如眼耳亦然次三皆自地</p><p>身识自下地意不定应知</p><p>论又经中说二十二根。谓眼根.耳根.鼻根.舌根.身根.意根.女根.男根.命根.乐根.苦根.喜根.忧根.舍根.信根.勤根.念根.定根.惠根.未知当知根.已知根.具知根</p><p>释曰。此是何经所说。谓有梵志名曰生测。来诣佛所。<a href=\"/remen/huanxi.html\" class=\"keylink\" target=\"_blank\">欢喜</a>问讯。在一面坐。而白佛言。施设几根摄诸根尽。佛言。我说二十二根摄诸根尽。若有遮此更说余根。当知彼说有言无义</p></div>"
},{
    "title": "俱舍论实义疏 第五卷",
    "author": "未知",
    "html": "<div class=\"B1_text\"><p><a href=\"/fojing/jushelun/yuanwen.html\" class=\"keylink\" target=\"_blank\">俱舍论</a>实义疏 第五卷</p><p>尊者安惠造</p><p>分别根品第二之一(论卷第三)</p><p>颂曰</p><p>传说五于四四根于二种</p><p>五八染净中各别为增上</p><p>论曰。眼等五根至闻声别故。颂云</p><p>譬如明眼人能避现险难</p><p>世有聪明者能离当苦惠</p><p>多闻能知法多闻能离罪</p><p>多闻舍无义多闻得<a href=\"/remen/niepan.html\" class=\"keylink\" target=\"_blank\">涅槃</a></p><p>颂曰</p><p>身由食住命托食存食已令心</p><p>适悦安泰</p><p>若男入胎于母生爱于父生恚。若女入胎于父生爱于母生恚。由如故知能续后有。皆是染心。是以意根于续后有</p><p>经云。父母精血入胎者。识所摄持方能成就羯剌蓝也</p><p>释曰。此显身语随心转义。如契经言。心能导<a href=\"/remen/shijian.html\" class=\"keylink\" target=\"_blank\">世间</a>。心能遍摄受。如是心一法。皆<a href=\"/remen/zizai.html\" class=\"keylink\" target=\"_blank\">自在</a>随行。颂曰</p><p>了自境增上惣立于六根</p><p>从身立二根女男情增上</p><p>于同住杂住清净增上</p><p>应知命五受信等立为根</p><p>未当知已知具知根亦尔</p><p>于得后后道涅槃等增上</p><p>论颂云</p><p>身不悦名苦即此悦名乐</p><p>及三定心悦余处此名喜</p><p>心不悦名忧中舍二无别</p><p>见修无学道依九立<a href=\"/remen/sangen.html\" class=\"keylink\" target=\"_blank\">三根</a></p><p>颂曰</p><p>唯无漏后三有色命忧苦</p><p>常知唯有漏通二余九根</p><p>言最后三根定是无漏。除此三根之外不通无漏。契经言。尔时<a href=\"/remen/shizun.html\" class=\"keylink\" target=\"_blank\">世尊</a>成正觉已作是思惟。我所证法甚深微妙。难见难解。不可思议。非寻思境。是智者所知。非凡愚所及。斯诸<a href=\"/remen/zhongsheng.html\" class=\"keylink\" target=\"_blank\">众生</a>久习邪教。爱着诸有。诸见所惑乱故不能解了。以不了故不能信受。及生娆恼。我所言说无所利益。唐没劬劳。不如寂法受<a href=\"/remen/jietuo.html\" class=\"keylink\" target=\"_blank\">解脱</a>乐。作是念已默然而住。尔时<a href=\"/remen/suoposhijie.html\" class=\"keylink\" target=\"_blank\">娑婆世界</a>主大梵天王知佛世尊作如是念。即自思惟。此世界中诸众生等多所失坏。今佛世尊证无上法。深广微妙虑诸众生不能信受。遂处闲寂受现法乐。我应诣彼劝请世尊转妙法轮。作是念已。譬如壮士屈申臂顷。从梵宫没。至于佛所。顶<a href=\"/remen/lifo.html\" class=\"keylink\" target=\"_blank\">礼佛</a>足。绕三匝已。却住一面。合掌恭敬。而白佛言。世尊。此世界中诸众生等久习异教。见惑萦缠。<a href=\"/remen/liuzhuan.html\" class=\"keylink\" target=\"_blank\">流转</a><a href=\"/remen/shengsi.html\" class=\"keylink\" target=\"_blank\">生死</a>。无所归依。无所救护。世尊旷劫为诸众生<a href=\"/remen/xiuxing.html\" class=\"keylink\" target=\"_blank\">修行</a>[负-贝+水]引。今者得成无上正觉。证无上法。出现于世。如优昙花。不为有情随机演说。处于闲寂。静默而住。唯愿世尊。降大悲心。哀愍世间。为诸有情。说<a href=\"/remen/zhengfa.html\" class=\"keylink\" target=\"_blank\">正法</a>要。有诸众生。诸结微薄。机宜成熟。利根易化。不闻法故。自然损减。失大法利。唯愿世尊。为诸众生。开<a href=\"/remen/ganlu.html\" class=\"keylink\" target=\"_blank\">甘露</a>门。说微妙法。令诸有情利益安乐。尔时大梵天王。劝请世尊。而说偈言</p><p>世尊出现为优昙旷劫难逢今一遇</p><p>普为有情获法利唯愿广开甘露门</p><p>尔时世尊闻梵天王劝请偈已。起大悲心。即以道眼观诸有情。或有钝根执着诸有。或有中根少厌生死。或有利根而不放逸。如是世尊观诸世间一切有情。处在世间或生或长。根有利钝。或有易化得道。如实知已。受梵王请。许转法轮。而说偈言</p><p>大梵天王善谛听我所得法甚微妙</p><p>今为汝等广开演令于长夜获安乐</p><p>颂曰</p><p>命唯是异熟忧及后八非</p><p>色意余四受一一皆通二</p><p>论唯一命根定是异熟。释曰。无一命根非是异熟。颂曰</p><p>北洲定千年西东半日减</p><p>此洲寿不定后十初叵量</p><p>等。世间有情所余福业。咸发愿言。愿我长寿。亦不愿言愿我住寿至于百年或住九十八十年等。或有尊人及亲友等恒祝之言。愿汝长寿。亦不定言尔所时等以此洲人所作诸业。与贪心俱作是愿。契经中说。苾刍当知。毗婆尸佛时。人寿八万岁。乃至<a href=\"/remen/jiaye.html\" class=\"keylink\" target=\"_blank\">迦叶</a>波佛时。人寿二万岁。我今出世。人寿百岁。少出多减等。寿若无定限者。世尊何故作如是说。劫初诸根大种殊胜。寿即延长。今时渐劣故寿难至于十岁。福尽即死。不因命也。修故塔寺能延其寿。颂曰</p><p>梵行妙成立圣道已善修</p><p>寿尽时<a href=\"/remen/huanxi.html\" class=\"keylink\" target=\"_blank\">欢喜</a>犹如舍众病</p></div>"
}]