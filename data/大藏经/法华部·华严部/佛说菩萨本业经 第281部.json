[{
    "title": "佛说菩萨本业经 第281部",
    "author": "支谦 译",
    "html": "<div class=\"B1_text\"><p>佛说菩萨本业经</p><p>吴月氏优婆塞支谦译</p><p>闻如是。一时佛。游于摩竭道场。初始得佛。光景甚明。自然莲华宝师子座。古昔诸佛所坐皆尔。<a href=\"/remen/daode.html\" class=\"keylink\" target=\"_blank\">道德</a>威仪相好如一。身意清净。福行普具。明所彻照人刹法处。去来现在无复挂碍。成兴于世。一切悉等。时会菩萨。尽一生补处。<a href=\"/remen/shentong.html\" class=\"keylink\" target=\"_blank\">神通</a>妙达。周遍十方。导利<a href=\"/remen/zhongsheng.html\" class=\"keylink\" target=\"_blank\">众生</a>。开<a href=\"/remen/fofa.html\" class=\"keylink\" target=\"_blank\">佛法</a>藏。示泥洹要。都入人根。<a href=\"/remen/suming.html\" class=\"keylink\" target=\"_blank\">宿命</a>智德。善权方便。训化以渐。解内外法。终始不摇。等诸佛土。无所分别。赞扬佛名。不可称极。三涂之事。靡不贯达。至皆叹曰。佛念吾等。建立大志。能悉现我诸佛世界所有好恶。殊胜之国。佛所游居。兴隆道化。光明神足。教训<a href=\"/remen/tianren.html\" class=\"keylink\" target=\"_blank\">天人</a>。启示法意。佛之本业。十地十智。十行十投。十藏十愿。十明十定。十现十印。断我瑕疵及诸疑妄。悉为我现佛行佛智。佛神<a href=\"/remen/foli.html\" class=\"keylink\" target=\"_blank\">佛力</a>佛定。无量变化随时。四时不护。四无所畏。十八不绝。一切敏慧。无上道德。众事敷露</p><p>东去无极有香林刹</p><p>佛名入<a href=\"/remen/jingjin.html\" class=\"keylink\" target=\"_blank\">精进</a>菩萨字敬首</p><p>南去无极有乐林刹</p><p>佛名不舍乐菩萨字觉首</p><p>西去无极有华林刹</p><p>佛名习精进菩萨字宝首</p><p>北去无极有道林刹</p><p>佛名行精进菩萨字慧首</p><p>东北无极有青莲刹</p><p>佛名悲精进菩萨字德首</p><p>东南无极有金林刹</p><p>佛名尽精进菩萨字目首</p><p>西南无极有宝林刹</p><p>佛名上精进菩萨字明首</p><p>西北无极有金刚刹</p><p>佛名一乘度菩萨字法首</p><p>下方无极有水精刹</p><p>佛名梵精进菩萨字智首</p><p>上方无极有欲林刹</p><p>佛名至精进菩萨字贤首</p><p>是贤首等。皆彼第一。各与无数上人俱来。稽首佛足。坐一面莲华上。彼时敬首菩萨。承佛圣旨。叹曰快哉。今上人会。为未曾有。观其所止。佛国清净。至于被服如来德戒。<a href=\"/remen/xiuxing.html\" class=\"keylink\" target=\"_blank\">修行</a>微妙成觉根力。演说经法。得佛威神。随刹清浊。度人无极。分流道化。靡不周匝。于此佛土。国殊别者亿百千姟。贤愚好丑。长短寿夭。种种言异。皆闻佛德。各自名之。或有名佛为大<a href=\"/remen/shengren.html\" class=\"keylink\" target=\"_blank\">圣人</a>。或有名佛为大<a href=\"/remen/shamen.html\" class=\"keylink\" target=\"_blank\">沙门</a>。或号众祐。或号神人。或称勇智。或称<a href=\"/remen/shizun.html\" class=\"keylink\" target=\"_blank\">世尊</a>。或谓能儒。或谓升仙。或呼天师。或呼最胜。如是十方诸天人民。所称名佛亿万无数。此皆佛本发意以来。班宣道化。所诲之徒也</p><p>◎是时。佛放足下相轮光明。悉照佛界诸小国土。一小国土者。一须弥山日月运绕照四天下。东弗于逮。南阎浮提。西拘耶尼。北郁单越。四周大海。铁垣围表。上有二十八天。如此者为一小国土。周匝十方合有百亿。是时悉现百亿须弥山百亿日月。及四天王天。忉利天。炎天。兜术天。不憍乐天。化应声天。梵天。梵众天。梵辅天。大梵天。清明天。水行天。水微天。水无量天。水音天。约净天。遍净天。净明天。守妙天。微妙天。广妙天。极妙天。福爱天。爱胜天。近际天善观天。快见天。无结爱天。识慧天。无所念慧天。至二十八无色天。各有百亿。此为一佛刹。号曰忍世界。释迦文佛。分身百亿。悉遍其中。于时天人。睹众小国。诸佛菩萨。若近相见</p><p>愿行品第二</p><p>智首菩萨。问敬首曰。本何修行。<a href=\"/remen/chengfo.html\" class=\"keylink\" target=\"_blank\">成佛</a>圣道。身口意净。不念人恶。亦使天下不得其短。仁慈至大。内性明了。殊过<a href=\"/remen/dizi.html\" class=\"keylink\" target=\"_blank\">弟子</a>别觉之上。一切众邪莫能回动。出生端正。色相无比。族姓尊贵。知重佛法。自守志强。常行四等。高才敏达。精进勇健。习众德本。诸度无极。所为无量。恒生福地。言见信用。降心正意。摄念入禅。晓空无想不愿之法。出入四大。<a href=\"/remen/wuyin.html\" class=\"keylink\" target=\"_blank\">五阴</a>六入。十二缘起。七觉不阂。通十力智。博入诸道。济危解厄。为释梵所敬。除闇冥如烛火。明天下如日月。度众人如船师。贤过<a href=\"/remen/sanjie.html\" class=\"keylink\" target=\"_blank\">三界</a>而为上首。欲成斯道。当何修行</p><p>敬首答曰。善哉<a href=\"/remen/fozi.html\" class=\"keylink\" target=\"_blank\">佛子</a>。志仰高远。极大慈哀。愍伤十方。若族姓子族姓女。欲成佛道者。当先正身。言念相应。口习经典。心思可行。改往修来。不释道意。积德累善。施恩不惓。然则所问悉可得也。为菩萨者。必谛受学。如佛法教。无得增减。以誓自要。念安<a href=\"/remen/shijian.html\" class=\"keylink\" target=\"_blank\">世间</a>。奉戒<a href=\"/remen/xingyuan.html\" class=\"keylink\" target=\"_blank\">行愿</a>。以立德本</p><p>居家奉戒当愿众生贪欲意解</p><p>入空法中孝事父母当愿众生</p><p>一切护视使得佛道顺教妻子</p><p>当愿众生令出爱狱无恋慕心</p><p>若得五欲当愿众生皆入清净</p><p>心无所著若在伎乐当愿众生</p><p>悉得法乐<a href=\"/remen/huanxi.html\" class=\"keylink\" target=\"_blank\">欢喜</a>之忍着宝璎珞</p><p>当愿众生解去重担诸绮可意</p><p>见诸婇女当愿众生弃捐色爱</p><p>无淫妷态若上楼阁当愿众生</p><p>皆升法堂受佛诸经身在房室</p><p>当愿众生觉知恶露无有更乐</p><p><a href=\"/remen/bushi.html\" class=\"keylink\" target=\"_blank\">布施</a>所有当愿众生兴福救之</p><p>莫堕悭贪若患厌家当愿众生</p><p>疾得<a href=\"/remen/jietuo.html\" class=\"keylink\" target=\"_blank\">解脱</a>无所拘缀若弃家出</p><p>当愿众生离苦恼罪从正得安</p><p>入佛宗庙当愿众生近佛行法</p><p>无复挂碍诣师友所当愿众生</p><p>开达入正悉得如愿请求舍罪</p><p>当愿众生得成就志学不中悔</p><p>脱去白衣当愿众生解道修德</p><p>无有<a href=\"/remen/xiedai.html\" class=\"keylink\" target=\"_blank\">懈怠</a>受着<a href=\"/remen/jiasha.html\" class=\"keylink\" target=\"_blank\">袈裟</a>当愿众生</p><p>被法服行心无沾污除剔须发</p><p>当愿众生除捐饰好无有众劳</p><p>已作沙门当愿众生受行佛意</p><p>开导天下受成就戒当愿众生</p><p>得道方便慧度无极守护道禁</p><p>当愿众生皆奉法律不犯法教</p><p>始受和上当愿众生令如禅意</p><p>思惟解脱受大小师当愿众生</p><p>承佛圣教所受不忘自归于佛</p><p>当愿众生体解大道发无上意</p><p>自归于法当愿众生深入<a href=\"/remen/jingzang.html\" class=\"keylink\" target=\"_blank\">经藏</a></p><p><a href=\"/remen/zhihui.html\" class=\"keylink\" target=\"_blank\">智慧</a>如海自归于僧当愿众生</p><p>依附圣众从正得度凡开门户</p><p>当愿众生开现道法至于泥洹</p><p>关闭门户当愿众生闭塞恶道</p><p>罪得除尽入室当愿一切众生</p><p>安隐寂寞得<a href=\"/remen/zhiguan.html\" class=\"keylink\" target=\"_blank\">止观</a>意敷床当愿</p><p>一切众生入大乘道济安天下</p><p>宴坐当愿一切众生坐佛道树</p><p>心无所猗入众当愿一切众生</p><p>成<a href=\"/remen/jiedinghui.html\" class=\"keylink\" target=\"_blank\">戒定慧</a>解度知见数息当愿</p><p>一切众生得舍家中无世间念</p><p>守意当愿一切众生心不放逸</p><p>无有杂念早起当愿一切众生</p><p>觉识非常兴精进意下床当愿</p><p>一切众生履践佛迹心不动摇</p><p>着裳当愿一切众生常知惭愧</p><p>摄意守道结带当愿一切众生</p><p>束带修善志无解已次着中衣</p><p>当愿众生恭敬畏慎无有慢堕</p><p>被上法服当愿众生服圣表式</p><p>敏于道行左右便利当愿众生</p><p>蠲除污秽无淫怒痴已而就水</p><p>当愿众生柔和软弱清净谨饰</p><p>用水既净当愿众生以法自洗</p><p>无复恶态手执杨枝当愿众生</p><p>学以法句擿去诸垢澡漱口齿</p><p>当愿众生荡涤情性如清净住</p><p>盥手当愿一切众生得柔净掌</p><p>执受经道澡面当愿一切众生</p><p>常向清净心无瑕疵出门当愿</p><p>一切众生如佛所欲出度三界</p><p>向道当愿一切众生向无上道</p><p>志不退转行道当愿一切众生</p><p>游于无际不中休息上坂当愿</p><p>一切众生乐升上道无所疑难</p><p>下坂当愿一切众生深入广博</p><p>微妙法中行于曲路当愿众生</p><p>弃邪曲意行不忮忮行于直路</p><p>当愿众生得中正意言无谀谄</p><p>见风扬尘当愿众生经明行修</p><p>心不纷乱见雨淹尘当愿众生</p><p>大慈伏意不起诸想凉息树下</p><p>当愿众生伏心在道经意不疲</p><p>入林泽中当愿众生学为儒林</p><p>养徒以<a href=\"/remen/dexing.html\" class=\"keylink\" target=\"_blank\">德行</a>见高山当愿众生</p><p>志仰高大积德无厌行见刺棘</p><p>当愿众生三毒消灭无贼害心</p><p>得好叶树当愿众生以道自荫</p><p>入禅<a href=\"/remen/sanmei.html\" class=\"keylink\" target=\"_blank\">三昧</a>树华繁炽当愿众生</p><p>三十二相诸好满具果蓏盛好</p><p>当愿众生起道树行成无上果</p><p>睹诸流水当愿众生得正沟流</p><p>入佛海智睹诸陂池当愿众生</p><p>一切<a href=\"/remen/gongde.html\" class=\"keylink\" target=\"_blank\">功德</a>慧行充满若见泉水</p><p>当愿众生入佛渊智所问无穷</p><p>遥望江海当愿众生入深佛藏</p><p>无尽之法见人汲井当愿众生</p><p>开心受法得一味道过度桥梁</p><p>当愿众生兴造法桥度人不休</p><p>见修园圃当愿众生耘除秽恶</p><p>不生欲根见田稻谷当愿众生</p><p>广殖福德不为灾患见好园圃</p><p>当愿众生得周满持道法备具</p><p>见丘聚舍当愿众生常处仁智</p><p>道无危殆见精学堂当愿众生</p><p>讲诵经道日进不衰见人众聚</p><p>当愿众生功满得佛成弟子众</p><p>见人闲居当愿众生恬惔无为</p><p>游志典籍得见沙门当愿众生</p><p>多闻戒具诲人不惓见异道人</p><p>当愿众生远去邪见入八正道</p><p>得见仙人当愿众生意行具足</p><p>所欲者成行到城郭当愿众生</p><p>持戒完具心无亏缺望见宫阙</p><p>当愿众生聪明远照诸善普立</p><p>若见帝王当愿众生得奉圣化</p><p>如正道教见帝王子当愿众生</p><p>履佛子行化生法中若见公卿</p><p>当愿众生明于道理助利天下</p><p>见诸臣吏当愿众生忠正顺善</p><p>无固贼心见被铠甲当愿众生</p><p>誓被法铠不违本愿见鲁钝人</p><p>当愿众生勇于道义成四<a href=\"/remen/wuwei.html\" class=\"keylink\" target=\"_blank\">无畏</a></p><p>见忧愁人当愿众生离诸恐怖</p><p>无复忧戚见喜笑人当愿众生</p><p>舍非常乐五欲自娱见勤苦人</p><p>当愿众生得泥洹道免度诸厄</p><p>见安乐人当愿众生安快如佛</p><p>惔怕无患见疾病人当愿众生</p><p>知空非身无苦痛意见强健人</p><p>当愿众生得金刚形无有衰耗</p><p>见丑陋人当愿众生去丑恶行</p><p>以善自严见端正人当愿众生</p><p>意行质直爱好道法见报恩人</p><p>当愿众生<a href=\"/remen/nianfo.html\" class=\"keylink\" target=\"_blank\">念佛</a>恩德行菩萨行</p><p>见背恩人当愿众生降心伏意</p><p>弃捐诸恶见贪欲人当愿众生</p><p>法施天下无悭贪意行持锡杖</p><p>当愿众生依仗于法分流德化</p><p>挟持应器当愿众生受而知施</p><p>修六重法入里分卫当愿众生</p><p>如戒法求无得疑妄到人门户</p><p>当愿众生入总持门悉见诸法</p><p>入人堂室当愿众生升佛圣堂</p><p>深行微妙人不与食当愿众生</p><p>得<a href=\"/remen/banruo.html\" class=\"keylink\" target=\"_blank\">般若</a>意无望无惜主人未办</p><p>当愿众生离三恶道无饥渴想</p><p>授空应器当愿众生皆得至空</p><p>无欲之性受满应器当愿众生</p><p>一切成满道品之法擎持钵饭</p><p>当愿众生为法<a href=\"/remen/gongyang.html\" class=\"keylink\" target=\"_blank\">供养</a>志在大道</p><p>与廉人坐当愿众生廉洁知耻</p><p>所作不妄坐有贪人当愿众生</p><p>无有强颜贪鄙之心得香美食</p><p>当愿众生知节少欲情无所著</p><p>得不美食当愿众生知身幻法</p><p>好恶无异举饭向口当愿众生</p><p>悉得诸经诸佛法味所啖杂味</p><p>当愿众生味味如佛化成<a href=\"/remen/ganlu.html\" class=\"keylink\" target=\"_blank\">甘露</a></p><p>饭食已讫当愿众生德行充盈</p><p>成十种力讲经<a href=\"/remen/shuofa.html\" class=\"keylink\" target=\"_blank\">说法</a>当愿众生</p><p>志意开达闻法即寤咒愿达嚫</p><p>当愿众生悉令通佛十二部经</p><p>罢坐退去当愿众生一切究竟</p><p>得三甘露若欲入水当愿众生</p><p>身口意净等于三涂澡浴身体</p><p>当愿众生荡除心垢见<a href=\"/remen/shengsi.html\" class=\"keylink\" target=\"_blank\">生死</a>际</p><p>盛暑热极当愿众生得清凉定</p><p>灭一切苦冰冻寒甚当愿众生</p><p>心冷爱除无复情欲诵<a href=\"/remen/dujing.html\" class=\"keylink\" target=\"_blank\">读经</a>偈</p><p>当愿众生博解诸法无复漏忘</p><p>若得见佛当愿众生常与佛会</p><p>行七觉意见佛图像当愿众生</p><p>悉睹十方眼无障蔽拜谒佛时</p><p>当愿众生得道如佛莫能见顶</p><p>稽首而起当愿众生皆如佛意</p><p>尊贵无上始欲旋塔当愿众生</p><p>施行福祐究畅道意绕塔三匝</p><p>当愿众生得一向意不断四喜</p><p>行咏歌经当愿众生念佛恩德</p><p>行法供养毕住赞佛当愿众生</p><p>光明神德如佛法身暮将洗足</p><p>当愿众生得四神足周遍十方</p><p>昏夜寝息当愿众生离于闇冥</p><p>无复五盖卧觉当愿都使众生</p><p>得佛十八不绝之法是为菩萨</p><p>诫愿俱行兼爱博施不舍十方</p><p>十地品第三</p><p>于是忍世界。百亿天帝释。皆于忉利紫绀殿上。化作七宝师子之座。施交露帐。席以彩絷已。各稽首请佛。佛意悉知。即为分身。遍诸释殿。一一佛者。从众菩萨。一切天帝。莫不悦豫。其下百亿小国。续自见佛。如故不减。时十方刹。复来云集。法意菩萨。首意菩萨。贤意菩萨。勤意菩萨。思意。知意审意。专意重意。尽意菩萨等。各从十方。与无数上人俱来。稽首佛足坐一面。莲华上法意菩萨。即如其像。正坐定意。入于无量会见三昧。悉见十方。无数诸佛。各伸右手摩其头。俱言。善哉。法意。菩萨勇健。乃得是定。十方如来。及释迦牟尼佛。已皆拜汝成立功德。修微妙辩。知空无著行。究畅法要。通诸佛语。知众生意。汝行已备。得佛不久。今使汝说菩萨。十住。令诸学者普知所行。于是法意菩萨。得佛辩辞。明哲至真。不忘不难。从定意觉而言曰。诸族姓子。欲求佛者。有十地住。往古来今。皆由此成。众祐所叹。是合无量。具陈演说。如佛所言。何等为十。第一发意。第二治地。第三应行。第四生贵。第五修成。第六行登。第七不退。第八童真。第九了生。第十补处何谓发意。菩萨法住。有十事。谓初见佛。十功德起。一见佛端正。二身色相具。三神足现化。四道德深奥。五仪法无比。六谓知人意。七出经教明。八所言谛解。九见生死苦。十体乐佛法。稍稍开解。便发道意。欲晓了佛十力之智。其学有十。当知礼事诸佛。当晓说菩萨德。当谛了生死本。当愿修贵治福。当令行胜三界。当学诸佛功德业。当求更见诸佛。当习行诸深三昧。当悲念诸罪苦人。当从生死轮还。是为上头初发意之地何谓治地。菩萨法住。有十事。以次学。一念人善。二净洁心。三柔软意。四安静志。五常布施。六行慈爱。七利天下。八助平均。九视彼如己。十敬人如师。复有十学。当多讽经。当远乡土。当近明师。当学善言。当知时。当精进。当入要。当晓行。当不忘。当安志。是为次第治地之行</p><p>何谓应行。菩萨法住。有十事入如经。一见<a href=\"/remen/wuchang.html\" class=\"keylink\" target=\"_blank\">无常</a>。二见生苦。三见行空。四见非身。五见无主。六无所贪。七无所著。八无为。九无欲。十无求。复有十学。当念人。当念刹。当念法。当念地种。当念水种。当念火种。当念风种。当念欲界。当念<a href=\"/remen/sejie.html\" class=\"keylink\" target=\"_blank\">色界</a>。当念<a href=\"/remen/wusejie.html\" class=\"keylink\" target=\"_blank\">无色界</a>。心无恋慕。是为分别应行之地</p><p>何谓生贵。菩萨法住。有十事随佛行。一不还邪道。二专心向佛。三思惟法意。四观功德行。五见人如化。六见刹如梦。七见殃福空。八见诸法如幻。九苦乐无异。十解泥洹净。复有十学。当知思念。去佛意空。来佛意空。今佛意空。去佛法净。来佛法净。今佛法净。去佛自然。来佛自然。今佛自然。诸佛兴等。皆无所异。是为平等生贵之地</p><p>何谓修成。菩萨法住。有十事行济人。一为人方便。二令人安隐。三赈救天下人。四慈念一切。五悲伤众生。六令人欢喜。七护视人物。八劝令随道。九为现清净。十令得泥洹。复有十学。当知众生。无有要。无有种。无有数。无有造。无有正。不可思。不可称。不可度。不可具说。为一切空。是为圣行修成之地。何谓行登。菩萨法住。有十事度辄成。一闻称佛讥<a href=\"/remen/foxin.html\" class=\"keylink\" target=\"_blank\">佛心</a>无异。二闻誉法毁法心无异。三闻菩萨善菩萨恶心无异。四闻人相评论心无异。五闻人众人寡心无异。六闻经多经少心无异。七闻生苦生乐心无异。八闻人难度人易度心无异。九闻法兴法衰心无异。十遭有道遭无道心无异。复有十学。心无想不受想。不计身。<a href=\"/remen/wuwo.html\" class=\"keylink\" target=\"_blank\">无我</a>所。无有见。无有主。无有受。为如化。为不成。无所有。是为尽信行登之地何谓不退转。菩萨法住。有十事志牢强。一言有佛无佛不退转。二言有法无法不退转。三言有菩萨无菩萨不退转。四六言有求佛无求佛不退转。五有得佛无得佛不退转。六曰古有圣道无圣道不退转。七今有圣道无圣道不退转。八后有圣道无圣道不退转。九言三涂同三涂异不退转。十言佛智有尽佛智无尽不退转。复有十学。开微慧入大智。开大智入微慧。现一法入众经。现众经入一法。解众生入空要。解空要入众生。释有想入寂定。释寂定入有想。说少净入多想。说多想入少净。是为转进不退之地</p><p>何谓童真。菩萨法住。有十事随所入。一身口意不犯。二一切无瑕疵。三志壹在所生。四见人知内慈。五知人心所信。六知人意所解。七不受彼杂想。八知诸刹成败。九神足疾遍到十方。十周满持诸法。复有十事。学知佛世界。学如佛智能。学现佛神足行。学<a href=\"/remen/zhuangyan.html\" class=\"keylink\" target=\"_blank\">庄严</a>诸佛刹。学遍游诸国土。学法答众问。学化无不现。<a href=\"/remen/xuefo.html\" class=\"keylink\" target=\"_blank\">学佛</a>声出诸法。学转顷匝十方。学作一念见无数佛。是为清净童真之地何谓了生。菩萨法住。有十事受慧见。一知一切生何道。二知众生所习缚。三知人本所更来。四知人所行殃福之报。五知人受行何法。六知人心所入好恶。七知人意念若干变。八知十方国清浊。九知三涂无量慧。十知谛要说如应。复有十事。学法王正行。学法王礼仪。学法王兴立。学法王出入。学法王周旋。学法王威严学法王坐起。学法王教令。学法王拜人。学法王巡行刹土。是为受决了生之地何谓补处。菩萨法住。有十事智难及一当念感动无数国。二当为无数国现明。三当为无数国立法。四当为开度无数国。五当利安无数国。六当声晓无数人。七当观察知众生意。八当知众生无极念。九当令无数人入法。十以次第现人慧了。生所不能及补处者十。不能知其身事志行。神足定念。达古知今。见后明处。及修刹法。圣意之事。补处所欲。又有十事。学佛三涂无际之慧。学具足诸佛法。学法法无所著。学诸佛无底藏。学神智成其刹。学光明照十方。学佛定感动诸国。学权道随意化。学遍教令成就。学合会转法轮。所以学者。欲一切知。已一切敏。无所复学。是名为补处。从十十法成。现世得绍代无上正真之道。为最正觉。度脱天下。佛言。善哉善哉。法意菩萨。可谓佛子。一切十方去来现在佛。皆由此兴。是法无际。所照无量。度人无极。智心无尽。佛说是已。皆大欢喜。为佛作礼</p><p>佛说菩萨本业经</p></div>"
}]