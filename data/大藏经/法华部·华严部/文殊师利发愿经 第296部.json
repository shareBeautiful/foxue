[{
    "title": "文殊师利发愿经 第296部",
    "author": "佛陀跋陀罗 译",
    "html": "<div class=\"B1_text\"><p>文殊师利发愿经</p><p>东晋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/fotuo.html\" class=\"keylink\" target=\"_blank\">佛陀</a>跋陀罗译</p><p>身口意清净除灭诸垢秽</p><p>一心恭敬礼十方三世佛</p><p>普贤愿力故悉睹见诸佛</p><p>一一如来所一切刹尘礼</p><p>于一微尘中见一切诸佛</p><p>菩萨众围绕法界尘亦然</p><p>以众妙音声宣扬诸最胜</p><p>无量<a href=\"/remen/gongde.html\" class=\"keylink\" target=\"_blank\">功德</a>海不可得穷尽</p><p>以普贤行力无上众供具</p><p><a href=\"/remen/gongyang.html\" class=\"keylink\" target=\"_blank\">供养</a>于十方三世一切佛</p><p>以妙香华鬘种种诸伎乐</p><p>一切妙<a href=\"/remen/zhuangyan.html\" class=\"keylink\" target=\"_blank\">庄严</a>普供养诸佛</p><p>我以贪恚痴造一切恶行</p><p>身口意不善悔过悉除灭</p><p>一切<a href=\"/remen/zhongsheng.html\" class=\"keylink\" target=\"_blank\">众生</a>福诸声闻缘觉</p><p>菩萨及诸佛功德悉<a href=\"/remen/suixi.html\" class=\"keylink\" target=\"_blank\">随喜</a></p><p>十方一切佛初成等正觉</p><p>我令悉劝请转无上法轮</p><p>示现<a href=\"/remen/niepan.html\" class=\"keylink\" target=\"_blank\">涅槃</a>者合掌恭敬请</p><p>住一切尘劫安乐诸群生</p><p>我所集功德<a href=\"/remen/huixiang.html\" class=\"keylink\" target=\"_blank\">回向</a>施众生</p><p>究竟菩萨行逮无上<a href=\"/remen/puti.html\" class=\"keylink\" target=\"_blank\">菩提</a></p><p>悉供养过去现在十方佛</p><p>愿未来<a href=\"/remen/shizun.html\" class=\"keylink\" target=\"_blank\">世尊</a>速成菩提道</p><p>普庄严十方一切诸佛刹</p><p>如来坐道场菩萨众充满</p><p>令十方众生除灭诸<a href=\"/remen/fannao.html\" class=\"keylink\" target=\"_blank\">烦恼</a></p><p>深解真实义常得安乐住</p><p>我修菩萨行成就<a href=\"/remen/suming.html\" class=\"keylink\" target=\"_blank\">宿命</a>智</p><p>除灭一切障永尽无有余</p><p>悉远离<a href=\"/remen/shengsi.html\" class=\"keylink\" target=\"_blank\">生死</a>诸魔烦恼业</p><p>犹日处<a href=\"/remen/xukong.html\" class=\"keylink\" target=\"_blank\">虚空</a>莲花不着水</p><p>遍行游十方<a href=\"/remen/jiaohua.html\" class=\"keylink\" target=\"_blank\">教化</a>诸群生</p><p>除灭恶道苦具足菩萨行</p><p>虽随顺<a href=\"/remen/shijian.html\" class=\"keylink\" target=\"_blank\">世间</a>不舍<a href=\"/remen/pusadao.html\" class=\"keylink\" target=\"_blank\">菩萨道</a></p><p>尽未来际劫具修普贤行</p><p>若有同<a href=\"/remen/xingzhe.html\" class=\"keylink\" target=\"_blank\">行者</a>愿常集一处</p><p>身口意善业皆悉令同等</p><p>若遇善知识开示普贤行</p><p>于此菩萨所亲近常不离</p><p>常见一切佛菩萨众围绕</p><p>尽未来际劫悉恭敬供养</p><p>守护诸<a href=\"/remen/fofa.html\" class=\"keylink\" target=\"_blank\">佛法</a>赞叹菩萨行</p><p>尽未来劫修究竟普贤道</p><p>虽在生死中具无尽功德</p><p><a href=\"/remen/zhihui.html\" class=\"keylink\" target=\"_blank\">智慧</a>巧方便诸<a href=\"/remen/sanmei.html\" class=\"keylink\" target=\"_blank\">三昧</a><a href=\"/remen/jietuo.html\" class=\"keylink\" target=\"_blank\">解脱</a></p><p>一一微尘中见不思议刹</p><p>于一一刹中见不思议佛</p><p>见如是十方一切世界海</p><p>一一世界海悉见诸佛海</p><p>于一言音中具一切妙音</p><p>一一妙音中具足最胜音</p><p>甚深智慧力入无尽妙音</p><p>转三世诸佛清净<a href=\"/remen/zhengfa.html\" class=\"keylink\" target=\"_blank\">正法</a>轮</p><p>一切未来劫悉能作一念</p><p>三世一切劫悉为一念际</p><p>一念中悉见三世诸如来</p><p>亦普分别知解脱及境界</p><p>于一微尘中出三世净刹</p><p>一切十方尘庄严刹亦然</p><p>悉见未来佛成道转法轮</p><p>究竟佛事已示现入涅槃</p><p>神力遍游行大乘力普门</p><p>慈力覆一切行力功德满</p><p>功德力清净智慧力无碍</p><p>三昧方便力逮得菩提力</p><p>清净善业力除灭烦恼力</p><p>坏散诸魔力具普贤行力</p><p>严净佛刹海度脱众生海</p><p>分别诸业海穷尽智慧海</p><p>清净诸行海满足诸愿海</p><p>悉见诸佛海我于劫海行</p><p>三世诸佛行及无量大愿</p><p>我皆悉具足普贤行<a href=\"/remen/chengfo.html\" class=\"keylink\" target=\"_blank\">成佛</a></p><p>普贤菩萨名诸佛第一子</p><p>我善根回向愿悉与彼同</p><p>身口意清净<a href=\"/remen/zizai.html\" class=\"keylink\" target=\"_blank\">自在</a>庄严刹</p><p>逮成等正觉皆悉同普贤</p><p>如文殊师利普贤菩萨行</p><p>我所有善根回向亦如是</p><p>三世诸如来所叹回向道</p><p>我回向善根成满普贤行</p><p>愿我命终时除灭诸障碍</p><p>面见阿弥陀<a href=\"/remen/wangsheng.html\" class=\"keylink\" target=\"_blank\">往生</a>安乐国</p><p>生彼佛国已成满诸大愿</p><p>阿弥陀如来现前授我记</p><p>严净普贤行满足文殊愿</p><p>尽未来际劫究竟菩萨行</p><p>文殊师利发愿经</p></div>"
}]