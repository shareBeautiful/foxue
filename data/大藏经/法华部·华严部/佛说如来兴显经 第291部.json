[{
    "title": "佛说如来兴显经 第291部",
    "author": "竺法护 译",
    "html": "<div class=\"B1_text\"><p>佛说如来兴显经 第一卷</p><p>西晋月氏<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛游如来建立之土。号叹法身深奥悦豫普见棚阁。为大严净显曜威宫琉璃之藏如来所行。佛时兴出无量之路。为法界宫。观菩萨身。光明清净。师子之座。咸受一切菩萨之体。为大法座。咨嗟法界。如来圣旨。缘<a href=\"/remen/xukong.html\" class=\"keylink\" target=\"_blank\">虚空</a>界。行无挂碍。晓了本际圣慧之界。普解佛慧。分别圣道。去来今佛。一切悉等。为一法身。一切诸佛行。皆平等<a href=\"/remen/shentong.html\" class=\"keylink\" target=\"_blank\">神通</a>之行。无所挂碍。法身慧体。究竟<a href=\"/remen/wuxiang.html\" class=\"keylink\" target=\"_blank\">无相</a>。法度无极。游于法界。无有二行。玄旷无限。为最正觉。其等如称。则<a href=\"/remen/chaodu.html\" class=\"keylink\" target=\"_blank\">超度</a>行。无有阴盖<a href=\"/remen/jietuo.html\" class=\"keylink\" target=\"_blank\">解脱</a>之门。其法界者。普同虚空。常游十方。诸佛国土无限之故。靡所不睹。亿百千姟诸菩萨等。犹如尘数。一切悉已一生补处。各各在于异佛世界。志愿无极。奉诸慧行。各各入于无所破坏平等法界。空界无限。无所获致。无中间行。无有自然。亦无所生。晓了证明一切诸法。亦复如是。众菩萨身。无所动舍。逮诸通慧。遍诸佛土。而无所念遵如来慧。而于佛道。现在得致显明之曜。游大圣行。无所震动。慧以一身。示于无量所行之体。周于无限法界之里分别善人<a href=\"/remen/zhongsheng.html\" class=\"keylink\" target=\"_blank\">众生</a>之界。至不退转。等获本际。无本法界。除去自大。身常卑顺。则无所畏。如来照明。一切德本。以为徒类</p><p>其名曰普贤菩萨。普称尊菩萨。如来族姓成首菩萨。金刚幢英菩萨。无盖月净菩萨。日光离垢藏菩萨。大神通变动菩萨。离垢光首十方<a href=\"/remen/jingjin.html\" class=\"keylink\" target=\"_blank\">精进</a>王大师子娱乐神通菩萨。如是等类。犹如十方不可计数亿百千姟诸佛之土满中众尘。众会菩萨。其数如斯</p><p>于是有光。号如来圣旨。<a href=\"/remen/shizun.html\" class=\"keylink\" target=\"_blank\">世尊</a>眉间。演出斯耀。无央数姟亿百千明。照于无量无有边际。无余世界十方佛土。示现如来威神之变。告无央数亿百千姟诸菩萨众。威神。则令诸佛世界一切恶趣。悉为销灭。覆蔽一切诸魔宫殿。又诸如来。成最正觉。寤诸未觉。示现诸佛众会道场。所出光明严净之座。显曜法界第一空界在所周遍。达诸佛界。寻复来还。皆绕一切菩萨坐场。入如来族姓成首菩萨顶上不现。如是众会。一切菩萨。怪未曾有。身心踊跃。今日当有无极之变。讲说大法。如此光明。自然来现。光明适没。如来族姓成首菩萨。即从坐起。于莲花上。而下右膝。长跪叉手。思如来德。以偈颂曰</p><p>寤诸不觉者超踰诸德王</p><p>其行无挂碍所起度无极</p><p>其大圣安住平等于三世</p><p>恭敬今稽首明哲之慧上</p><p>所行无形相则度于<a href=\"/remen/bian.html\" class=\"keylink\" target=\"_blank\">彼岸</a></p><p>又复而示现善<a href=\"/remen/zhuangyan.html\" class=\"keylink\" target=\"_blank\">庄严</a>身相</p><p>光明离众垢演显百千曜</p><p>降伏诸魔事以顶归命礼</p><p>震动诸国土宫殿之元首</p><p>乃至于十方诸所有土地</p><p>终不令一人而使获恐惧</p><p>佛道之威神所兴如是比</p><p>而平等建立于虚空之界</p><p>其法界如是获逮诸境土</p><p>严净于黎庶亿姟之尘数</p><p>蠲除诸众生一切之罪衅</p><p>志愿甚坚强行于亿千劫</p><p>玩习积累德殊胜之佛道</p><p>逮得于一行圣慧无挂碍</p><p>以一之自然皆行诸佛道</p><p>所演放光明导师为若兹</p><p>普见于忍界一切靡不周</p><p>普示现一切威神之变化</p><p>吾身已得入于一自然行</p><p>今以是之故兴发如此念</p><p>今为正应时稽首于法王</p><p>无央数菩萨悉来集会斯</p><p>而欲得听省所分别<a href=\"/remen/fashi.html\" class=\"keylink\" target=\"_blank\">法事</a></p><p>今日诸会者清净复清净</p><p>而于诸世界亲近遵<a href=\"/remen/xiuxing.html\" class=\"keylink\" target=\"_blank\">修行</a></p><p>圣慧无限量境界无挂碍</p><p>逮得于勇猛无极之威神</p><p>斯等游世谊所行逮神仙</p><p><a href=\"/remen/zhihui.html\" class=\"keylink\" target=\"_blank\">智慧</a>不可计超越精进力</p><p>而造奋光明悉照诸菩萨</p><p>今鄙如应问殊胜最上法</p><p>所堪任境界为之大圣通</p><p>自恣其威曜而普悉示现</p><p>导师最上尊颁宣诸佛土</p><p>孰为人中圣至上之真子</p><p>说此颂赞已。应时世尊从口演光。名不可计亿数照明。照于一切无有边际诸佛世界。绕诸佛土。具足十匝。示现如来圣旨威变。请无央数诸菩萨亿百千姟。悉见告敕。动诸佛土。至诸恶趣。悉灭灾患。覆蔽一切诸魔宫殿。十方如来平等正觉。觉诸不觉。示现诸佛众会道场。光明之耀度于法界。一切周遍虚空之界。达诸佛土。寻即复还。绕诸菩萨。入于普贤菩萨面门。普贤菩萨。适遇斯光。寻时如应。<a href=\"/remen/gongde.html\" class=\"keylink\" target=\"_blank\">功德</a>威颜。师子之座。倍加于前。超越<a href=\"/remen/foshen.html\" class=\"keylink\" target=\"_blank\">佛身</a>及师子座。又复绝踰诸菩萨体师子之座。普贤菩萨仪观美德。师子之座。高广殊妙。而现特为显丽。尔时如来族姓成首菩萨。问普贤曰。唯佛之子。仁之功德不可思议。一切世界悉遍知之。兴大变化悦诸菩萨无极感动。今斯<a href=\"/remen/fozi.html\" class=\"keylink\" target=\"_blank\">佛子</a>。如来所现。变本瑞应。普贤菩萨。谓如来族姓成首菩萨。如吾所忆。又如往古诸平等觉之所睹现。如斯变化无极感动。当讲如来兴显经典。今者大圣。欲演此义。故复示现如是变应。如来族姓成首菩萨。适闻于斯兴显典名。寻时即以佛之威神。地则大动。于是如来族姓成首菩萨。谓普贤曰。善哉佛子。堪任能乐为诸菩萨大士之等。赞扬如来至真等正觉。兴显成乎。今者十方悉皆严净。无央数亿百千姟众。而来集会。往古善修清净之行。心有所归。怀抱<a href=\"/remen/daode.html\" class=\"keylink\" target=\"_blank\">道德</a>。显发觉意。演大言辞。超度彼岸。建立一切诸如来行。威仪礼节。心念诸佛。未曾忘舍。兴设大哀。普观众生。诸大菩萨。决了神通。分别一切如来精进。己身惔怕。闻一切佛所赞道音尊妙之法。如是俦伦。功德名称。平等蠲除一切憎爱。而无适莫。今斯菩萨。皆来集会。仁为佛子。曾已<a href=\"/remen/gongyang.html\" class=\"keylink\" target=\"_blank\">供养</a>无央数亿百千姟佛。稽首咨受。悉已遵修诸菩萨行。获大神足诸<a href=\"/remen/sanmei.html\" class=\"keylink\" target=\"_blank\">三昧</a>门。娱乐神通。皆入如来秘密之藏。销诸狐疑。入于如来<a href=\"/remen/wuwei.html\" class=\"keylink\" target=\"_blank\">无畏</a>精进。探睹众生一切诸根。皆以信于<a href=\"/remen/zhendi.html\" class=\"keylink\" target=\"_blank\">真谛</a>解脱。而说经典。达如来动。圣性所归。颁宣一切诸佛之法。最为第一得度无极。如是比类。不可称计。众德奇特。善哉佛子。愿说如来兴显现身。畅演弘音。所可讲说。诸心念行境界之处。所叹<a href=\"/remen/xingzhe.html\" class=\"keylink\" target=\"_blank\">行者</a>。成最正觉。转于法轮。宣传<a href=\"/\" class=\"keylink\" target=\"_blank\">佛教</a>。现大灭度。示于如来一切德本。诸所造行。尔时。如来族姓成首菩萨。重欲解义分别所归。则为普贤菩萨。而说颂曰</p><p>善归无合会谛晓了悉觉</p><p>其慧则无上平等离欲尘</p><p>称叹于最胜所行无限量</p><p>其闻于音响一切悉踊跃</p><p>菩萨之殊特云何兴出胜</p><p>所以得归趣何因致真实</p><p>如来之音响何谓为身心</p><p>其行之境界斯大称云何</p><p>何谓为诸佛而因言如来</p><p>何故为最胜而转于法轮</p><p>愿讲众安住灭度之道地</p><p>当悦可斯等无量诸佛子</p><p>其在于十方安住大法王</p><p>一切诸众生功德之所归</p><p>斯等之福庆大圣愿为说</p><p>何缘见道意云何至安住</p><p>云何得听闻如来之名号</p><p>未曾得睹见灭度诸大圣</p><p>假使发踊跃恭敬于尊圣</p><p>唯悦豫说之何因成大意</p><p>今以问于此清净之大人</p><p>为说所奉行大德之巨海</p><p>察斯诸菩萨一切悉叉手</p><p>问佛并仁者及咨于鄙身</p><p>当为斯等故宣说净尊法</p><p>为断众狐疑获无量大慧</p><p>因为引譬喻示现佛种姓</p><p>设众生闻者发清净道心</p><p>悉令诸佛土周遍胜无余</p><p>诸佛普示现若干种身形</p><p>知法清净者则演随应时</p><p>因其族譬喻而为示现说</p><p>往至姟佛土于十方百千</p><p>亿百那术数无量不可计</p><p>难可得值见如是等菩萨</p><p>如今日聚会若兹<a href=\"/remen/zizai.html\" class=\"keylink\" target=\"_blank\">自在</a>胜</p><p>是故愿说之安住行清净</p><p>由斯广宣阐如来之族姓</p><p>斯等诸菩萨一切叉手立</p><p>普悉志求法渴仰于经典</p><p>普贤菩萨。缘如来族姓成首所问。普告一切诸菩萨众。唯最胜子。诸如来处不可思议。至真等正觉。若兴出者。演不可量。叙法次第。无能称计。如来熙隆。巍巍如是。虽以一事。不以一事。而归于道。所以者何。唯佛之号。又有十事。为无量法归。不可计百千功德。修习所行。得至如来。何谓为十。道心无量。普护群黎一切之意。往宿积累善行之念。志性无限从本清净。合集无极。大慈大哀。而以习趣。救济众生。愿行无底。不断遵修。<a href=\"/remen/fuhui.html\" class=\"keylink\" target=\"_blank\">福慧</a>无极。习行无厌。而习归趣。<a href=\"/remen/jiaohua.html\" class=\"keylink\" target=\"_blank\">教化</a>众生。无边佛藏。亦以习趣。善谛清净。无量善权。智慧之路。奉无量德。无限之道。所习圣智。合集怀来无际法义经典之藏。是故佛子。十法之行。为法面首。已具足十不可计会。无量百千眷属枝党。得归如来。譬如佛子其千世界。所因得号。不以一事。而合成也。以无数合会成。譬如大阴。不失时节。而以澍雨。有四<a href=\"/remen/yinyuan1.html\" class=\"keylink\" target=\"_blank\">因缘</a>。诸风习习。飘飖流布。风名执御。其大风场。多有众水。主导御雨。有枯竭风。其风烧水。有风名曰住立。住立一切所有宫殿。风名庄严。为诸三千受体众生。罪福俱游。计诸菩萨所成功德。亦复如是。无有限量。不可计会。亦如若干立三千界。乃得诸法。无有能为分别计数。称量本末。无能睹见尽其原者。如是佛子。如来至真等正觉。不以一事不以一义。而兴出也。又从往古诸如来所。先兴弘阴法雨。其心奉教。而无厌惓。志性坚强。执持不忘。不有愦乱。观察寂然。以慧道场。枯竭一切尘劳之欲。诱劝修殖。众德之本。而善建进。锁却憍慢。分别决了清净之行。讲畅言教。德净群生。如来功祚。道原无漏。怀来如是。至真正觉。获致诸法。于彼无有兴出之者。是为入于第一之门。菩萨所行。至于如来之所兴显。复次佛子。譬如喻于三千世界。自然兴盛。起大阴云。名不可坏。应时而雨。其余地者。不能堪任。受于此水。唯有三千世界遭水变时。如是仁者。佛之法界。有弘法泽。名曰无坏。合集如来不断佛种。及诸圣士。一切声闻。及与缘觉。所不堪任<a href=\"/remen/shouchi.html\" class=\"keylink\" target=\"_blank\">受持</a>奉行。唯有菩萨。承大势力。心无恐惧。誓被德铠。是为二事。于是颂曰</p><p>明听诸十方一切<a href=\"/remen/shijian.html\" class=\"keylink\" target=\"_blank\">世间</a>上</p><p>求比无等伦譬之若虚空</p><p>导师之所行无量无边际</p><p>则为无俦匹其德皆周遍</p><p>假使思惟<a href=\"/remen/foxin.html\" class=\"keylink\" target=\"_blank\">佛心</a>念之所由</p><p>斯诸十方者功德无限量</p><p>众人之口辞亿百千劫叹</p><p>雄师子无极世俗无有双</p><p>一切诸十方诸所有佛土</p><p>皆破碎如尘如是尘数劫</p><p>复如亿百千咨嗟诸十方</p><p>一毛之功德而不能尽极</p><p>假令有丈夫欲称量虚空</p><p>第二人计然疾算诸受相</p><p>不可计无量不能尽虚空</p><p>当知诸十方如是行无限</p><p>假令三世人诸在<a href=\"/remen/sanjie.html\" class=\"keylink\" target=\"_blank\">三界</a>者</p><p>设计此众生心之所行念</p><p>心一时须臾悉可知分数</p><p>群萌诸思想<a href=\"/remen/shenshi.html\" class=\"keylink\" target=\"_blank\">神识</a>之所念</p><p>犹譬<a href=\"/remen/rufa.html\" class=\"keylink\" target=\"_blank\">如法</a>界悉无有边际</p><p>而不见一切法界之所趣</p><p>十力亦如是所行无限量</p><p>一切无一切法界为自然</p><p>犹如大雨时名曰不可坏</p><p>无能任受者水灾乃能苞</p><p>佛演无极泽小乘不堪受</p><p>唯菩萨能奉遍布于一切</p><p>无本如无本寂寞无二想</p><p>永无有生者是曰为普等</p><p>一切世间上境界亦如兹</p><p>无本等自然已脱于增损</p><p>犹如斯本际真本际无际</p><p>三世为平等普解脱一切</p><p>愍哀等如斯导师之所行</p><p>咸周于三世一切无挂碍</p><p>本际无所造无造能自然</p><p>本净如虚空无垢无尘劳</p><p>最胜显如是一切悉严净</p><p>已舍造无造弃于有无事</p><p>释放言声辞及一切音响</p><p>蠲除于去来灭度无所有</p><p>诸十方如斯于法而自然</p><p>一切言无声亦不可受持</p><p>如是净寂然晓了一切法</p><p>如空中鸟迹若石处虚空</p><p>缘本所誓愿而示现色身</p><p>自观诸十方最胜所变化</p><p>假使欲入斯如是最胜界</p><p>当志念遵道自净其志性</p><p>制捐诸思想于念亦无念</p><p>犹空中鸟迹心所入如是</p><p>是故安住子省诸导师行</p><p>听我之所说精举诸譬喻</p><p>计于诸十方名德不可极</p><p>况复说其义咨嗟讲圣尊</p><p>如彼群萌类自然行致身</p><p>不能思念计诸导师所行</p><p>十方境界果佛道自在伦</p><p>成就诸德本听说一切德</p><p>今现是世人思行令无余</p><p>未曾念堪任合聚依因缘</p><p>百亿土有辞音合亿百千</p><p>所以曰言世因立三千界</p><p>人中上如是斯等自然悉</p><p>不能计演德如其等所周</p><p>常可数宣畅一切众生念</p><p>不可知人尊所行之自然</p><p>复次佛子。犹如此雨无所从来。无所从去。而致斯润。是群萌类。因罪福生。如是佛子。斯诸如来。兴隆道化。无所从来无所从去。而致法雨。悉是菩萨。众德本力。是为三事。于是颂曰</p><p>如雨无从来去亦无所至</p><p>佛化一切然无来亦无去</p><p>复次佛子。譬如大雨三千世界。受体众人无能计会。知其渧数。设一佛土。所兴众生。思念弘泽。心眼为惑。唯有主知。三千世界。雨尊天子。悉知诸数。不失一渧。悉是宿本德之所致。如是仁者。一切众生。声闻缘觉。不能晓了。思惟观察。如来法泽。不能及念。怀来大心。假使闻之。斯大心者。则当迷惑。唯众生尊菩萨大人。于过去佛。善<a href=\"/remen/xiudao.html\" class=\"keylink\" target=\"_blank\">修道</a>业。得无上力。能知之耳。是为第四。于是颂曰</p><p>犹如有大雨遍三千佛土</p><p>唯尊天子知其余无能别</p><p>计一切声闻及缘觉之乘</p><p>不解<a href=\"/remen/fofa.html\" class=\"keylink\" target=\"_blank\">佛法</a>雨唯菩萨能知</p><p>复次佛子。兴大云时。又有阴雨。名曰灭除。灭尽于火。有大雨。名曰愦乱。坏于水灾。又有大雨。名曰断绝。断除于风。又有大雨。名曰坏败。毁坏大宝。又有大雨。名曰消烂。则以糜烂三千世界。如来如是。兴显于世。有大法雨。名曰灭除。而演法泽。消除一切尘劳之欲。又名积业。而演法泽。积累一切。众德之本。又名蠲释。而演法泽。断除一切六十二见。又名坏败。而演法泽。令成一切诸法之慧。又名消化。而演法泽。化灭一切心志所行。是为第五。于是颂曰</p><p>如雨灭除火有雨坏水灾</p><p>有雨断绝风毁落大宝山</p><p>如来兴显世灭一切贪欲</p><p>积累众德本除六十二见</p><p>法雨于十方成就一切慧</p><p>化众生志性使顺从正道</p><p>令不吝四大三界无根原</p><p>自然无极慈三达无挂碍</p><p>复次佛子。如雨一味。若滋无限。润悉周遍。如来若斯。以一大哀。咸雨一切。令至无边。法泽周普。怀致大圣。故曰如来分别显现无量之法是为六事。于是颂曰</p><p>譬如雨一味而悉遍蒙润</p><p>如来亦如是行等无偏邪</p><p>则以一大哀咸雨一切人</p><p>法泽至无边普怀来大道</p><p>复次佛子。犹如三千世界还复之时。先成<a href=\"/remen/sejie.html\" class=\"keylink\" target=\"_blank\">色界</a>诸天子身所有宫殿。次成欲界世人所居。然后成就众生之类。如来若斯。兴显现世。先成就于诸菩萨慧。然后次演缘觉慧行。次乃显示声闻德本所行之慧。然后示于余众生合集善本所当行慧。道法一味。随众生乐。所为德本。所居屋宅。宫殿之处。如现一类。或不用者。如来法味。亦复如是。从黎庶器。所殖德本。而显慧行。自然为现。是为七事。于是颂曰</p><p>犹始立天宫色界<a href=\"/remen/wusejie.html\" class=\"keylink\" target=\"_blank\">无色界</a></p><p>然后乃兴盛欲界之宫殿</p><p>已后乃成地人民之处所</p><p>一切诸萌类诸龙揵沓惒</p><p>十力亦如是本已应自然</p><p>修行无边际菩萨之风仪</p><p>然后寂然宝因缘而得立</p><p>次于得自在分乃及众生</p><p>雨诸渧堕已无青亦无黄</p><p>水则入于地缘是生若干</p><p>因其地欲就生树山<a href=\"/remen/conglin.html\" class=\"keylink\" target=\"_blank\">丛林</a></p><p>其水不若干生地种之名</p><p>诸导师住谛智慧悉圣达</p><p>哀慧如虚空执持于善权</p><p>如最胜之法则入斯供养</p><p>智慧离众垢其身无所住</p><p>复次佛子。犹如水灾兴起之时。等在虚空。斯三千界。现有莲华。名成德宝。为若干种。而自然生。皆悉覆蔽于水灾变。普照世间。假使莲华。自然出时。大尊天子。及净居天。得见斯华。则便知之。于此劫中。当有若干平等觉兴。彼有自然风。名显曜。而起游行。则已成就色界天子宫殿屋宅。又复有风。名净显明。安隐净洁。而以成立欲行天子宫殿屋宅。又复有风。名曰一类。无所破坏。而成立于大铁围山金刚之山。又复有风。名曰特尊。而吹成立须弥山王。又复有风。名曰长立。而吹成就七大宝山王。一曰阴涂利。二曰懿此山其利。三曰除害[土*屋]。四曰除优陀罗。五曰脱化民随罗。六曰目邻大目邻。七曰香山冰山。又复有风。名曰善住。成立大地。又复有风。名曰严净。成立游地诸天。天龙揵沓惒宫殿屋宅。又复有风。名无尽意。成立三千通流一切海之渊。又复有风。名照明藏。成立普世如意宝珠。又复有风。名坚固根。吹令成就衣服之树。如是仁者。其大阴雨。则为一味。又其水者。无有想念。获致诸法自然之数。而使众生别知德本。如斯诸风。则以诸风。分别了知三千世界如来至真等正觉者。所以怀来一切德本。成就诸法积累无上无极之慧。为世面首。而不断绝。如来种性。显耀无极威神光明。普晖世间。靡不周遍。其见光明。皆以至心。向于如来。又是大圣。无所挂碍。及诸菩萨。各自念言。今者如来。所以兴显化诸菩萨。是故现身于斯世矣。分别演说诸佛种性清净离垢平等之慧。奋此光明。如来所可咏怀合集无漏之慧道光明。名曰普照。令致如来不可思议法界之慧正觉种性。又有光明。名曰总持以。故如来。力不可动。怀来兴显。无能胜者。有道光明。名曰超越。故诸如来。慧无所畏。怀来兴显。莫能及者。有道光明。名一切通。故诸如来。怀来合集。诸通之慧。靡不从教。有道光明。名坏憍慢。故诸如来。令众声闻。见功德本。不为虚妄。无所缺减。致无所著。有慧光明。名曰普德。一切众生。若见佛者。悉令归趣。无尽福慧身亦如是。有慧光明。名远中间。如来以斯深妙之智。归趣合集。至道<a href=\"/remen/sanbao.html\" class=\"keylink\" target=\"_blank\">三宝</a>。而不断绝。有慧光明。名若干种庄校严净。如来以斯具三十二相。八十种好。怀来合集。一切普备。悦可众人。有慧光明。名无等伦。如来以斯。度于法典。咸同空界。于佛之土。<a href=\"/remen/shouming.html\" class=\"keylink\" target=\"_blank\">寿命</a>无量。致无穷极。如是仁者。如来法雨。则为一味。如来慧场。无所想念。显示菩萨。成致道法。见众生根。而为说经。如来之慧。悉为一等。圣道光明。等无差特。以故如来。兴出现耳。佛子。观此如来致于一解脱味。分别显现。无有限量不可思议清净之德。令众生类。悉睹知之。皆是大圣之所建立。又复欲令如来无所建立。而显现法未之有也。若使劝立化于一人。至于无上。则为如来。俱显德本。若能晓了如来之德。想念智慧。而逮及者未之有也。如来圣旨。超殊诸法。故为众生。分别显现。令入此义。使了亮法。不以厌足。如来无想。亦无所念。无所成就。亦不怀来。无所造作。亦无不作。彼无作者。无所从来。乃为兴显。是为八事。于是颂曰</p><p>如莲华出生觉佛兴如斯</p><p>诸天<a href=\"/remen/huanxi.html\" class=\"keylink\" target=\"_blank\">欢喜</a>者曾见过去佛</p><p>睹水之所在宫殿则清明</p><p>今世不复久各当有国土</p><p>佛真善光明斯为本瑞应</p><p>菩萨之所念觉了靡不达</p><p>其慧识清净身鲜洁无垢</p><p>十力济蠕动念行诸佛法</p><p>晓了世所有无量所造业</p><p>犹在因地上地在于水表</p><p>悉处于虚空此谓大宫殿</p><p>两足及四足众生皆依仰</p><p>人中尊如是已达为法王</p><p>为一切无余众生皆戴赖</p><p>睹见若闻者悉宗共侍之</p><p>破坏爱欲尘群生所依业</p><p>上至于梵天然及无边际</p><p>孰为众生故而欲安黎庶</p><p>不应光为迷而求于智慧</p><p>无喻而为喻最胜以故见</p><p>复次佛子。譬如空中而立四风。执持水种。何谓为四。住风起风御风坚周风。是为四。持虚空水。地在水上。不动不摇。是则名曰为地力矣。水在风上。风立于空。空无所住。以是之故。三千世界。而有处所。如是仁者。假使怀集。如来兴显。建立于世。无所挂碍。智慧之明。便有四部。无极慧场。执持一切众生德本。何谓为四。一时顺欢悦群黎慧场。二建立诸法因缘慧场。三护众德本所御慧场具足诸业。四住无漏界而睹慧场。是为四慧场。以此将育一切黎庶。其大慈者。度脱群萌。其大哀者。执师子吼。以能立此大慈大哀。分别众生诸所念趣。住权方便。建立慈行。是为绥怀如来兴显。又如来者。无所挂碍。圣达之明。悉无所住。是为九法。于是颂曰</p><p>犹如虚空界而无有齐限</p><p>受有色无色所苞无有量</p><p>八维及上下佛土诸有身</p><p>三界无有余是为虚空界</p><p>诸胜身如是则普而示现</p><p>观察诸法界有无之所处</p><p>大圣之尊体一切无见者</p><p>若睹诸导师随律蒙开化</p><p>复次佛子。犹如三千世界。弥广无限。众生之类。有若干行。若有方便。不离虚空。或在水中。或在地上。或分陀利。不可计量。各行权便。或在诸天宫殿之中。自在天宫。或在虚空。因空自恣。如是仁者。假使如来。绥集显现。一切众生。见皆戴仰。若有觐者。欢喜踊跃随时自恣。则住觉力。继习禁戒。娱乐弘业。度世贤圣。自由神通。智慧无身。说无挂碍。圣达之门。修行此业。演说显耀。而自恣成。不失<a href=\"/remen/baoying.html\" class=\"keylink\" target=\"_blank\">报应</a>。讲务光辉。导利诸法。依由大化。无所忘失。是者名曰。绥集如来显现。一切众生而悉戴仰。是为十力法。斯为佛子。如来至真等正觉为诸菩萨兴显示现怀来讲法。有所归趣。不可限量。无有放逸。亦不调戏。其心<a href=\"/remen/yishi.html\" class=\"keylink\" target=\"_blank\">意识</a>。有所兴发。归于无身。自然如空。了解众生。则为自然。不计吾我。非有崖底。一切佛土。则无有土。诸土尽空。归无退还而不断绝。当来之际至无欢豫如来圣慧无有[番*去]党。归于无二。有形无形。有为无为。诸法平等。假使通达一切众生遵修大猷自恣之业。乃是往古之所劝助。则能具足斯奇雅矣。是为佛子。无限言辞之徒类也。所言徒类。怀集如来兴显大道。于是颂曰</p><p>一切诸众生依怙于佛土</p><p>悉因虚空界则顺随法教</p><p>或水中平地若于诸天宫</p><p>鬼神及龙王皆为依仰之</p><p>空无有斯念今吾何所造</p><p>已为何所失为谁现造义</p><p>人中上如是身显诸缘便</p><p>随一切十方而造若干行</p><p>戒禁自娱乐弘业度世圣</p><p>以神通慧明为益谁利义</p><p>顺示清白法了无有诸身</p><p>未曾兴想念为益谁利义</p><p>佛说如来兴显经卷第一</p><p>佛说如来兴显经卷第二</p><p>西晋月氏三藏竺法护译</p><p>何谓佛子。诸菩萨众。觐见如来。至无限量。菩萨设若亲近如来。则为归道。所以者何。无所见者。为见如来。见如来者。则为一法身。以一法身。若一慈心向于一人。则为普及一切群萌。多所将养。如虚空界。无所不苞。无所不入。或至一切有色无色。有形无形。有处无处。亦无所至。亦无有来。则无有身。以无身故。无所不周。佛身如是。普入一切。群萌之类。悉于诸法。一切佛土。靡所不遍。亦无所去。亦无所从来。所以者何。用无身故。如来身者。欲以开化众生之故。因现身耳。是为佛子。菩萨入于第一之门归趣兴显。则谓如来</p><p>复次佛子。譬如虚空无色无见。无有形类。而不可睹。因分别知。众生之类其所苞褁。广普弥远不以逼迫。空亦无想念。如是若见如来之身。普照世间。及度世事。因别罪福。如来不来。亦无所去。无所挂碍。亦不可得。所以者何。大圣光明。蠲除一切八十颠倒。是为第二所入之门。于是颂曰</p><p>因发起驰逸则尽威光焰</p><p>悉见于众生增损诸因缘</p><p>如空无形色如来亦如是</p><p>以一等法身救脱众生类</p><p>最胜适出现化一切冥者</p><p>渐渐观察谊兴盛遇佛道</p><p>道德甚弘广照曜三千界</p><p>度脱<a href=\"/remen/shengsi.html\" class=\"keylink\" target=\"_blank\">生死</a>难心悉无想念</p><p>人尊无等伦示现于增损</p><p>若有训己者逮得于缘觉</p><p>一切众生知亲近人中圣</p><p>譬如大梵志自处清明宫</p><p>复次佛子。日之光明。照阎浮提。众生之类。蒙恩无限。而仰得活。辉耀无量。犹如流水出于山川。生长百谷。衣服之具。其有窈冥不明之处。亦复赖之。蜎蜚蠕动。牛马骡驴。亦复由之。所欲读说。溪谷树木。及诸药草。悉亦因之。诤讼虚无。悉得决了。空中游行众生之类。悉复怙之。江河浴池。泉源流水。亦复恃之。莲华开披。郡国县邑。州域大邦。悉得其明。展转睹见若干形色。游于田野草苗之中。陆地之人。水中品类。悉复仰之。各各修治<a href=\"/remen/shenghuo.html\" class=\"keylink\" target=\"_blank\">生活</a>之业。有所兴造。便能究竟。所以者何。日之光明。宫殿所照不可限量。<a href=\"/remen/154932.html\" class=\"keylink\" target=\"_blank\">饶益</a>众生。道德如日。群萌若觐如来身。闻其音声。致无央数不可称限方便之缘。而依得安。回恶就善功德之法。蠲除愚戆。灭众冥事。兴隆道慧。巍巍晖曜。其大慈者。普护众生。其大哀者。救脱黎庶。归趣诸法。长育成就三十七品道之力也。殖种信净。犹如浊水。而致清澄。所睹不虚。不失报应有色无色生没之事。悉见睹之无所伤害。道慧光明。令诸众生。不失德本。为众之首。菩萨大士。犹如莲华。劝化<a href=\"/remen/bushi.html\" class=\"keylink\" target=\"_blank\">布施</a>一切诸行因缘之便。而为最上。所以者何。圣之道场而无涯底。如来奋震。无量慧光。无限圣场。亦复若斯。是为第三所入之门。于是颂曰</p><p>譬如日宫殿悉照阎浮提</p><p>于空而垂光除闇无蔽碍</p><p>本无无处所因地生莲华</p><p>众人而依怙若干之土地</p><p>胜日亦如是众生悉恃仰</p><p>诸天世人民善修于德本</p><p>降伏于无极逮致法光明</p><p>得见人中圣因成于三乘</p><p>复次佛子。譬如彼一日之宫殿。照大石帝须弥山王。次复照于诸余大山。次照黑山。后乃照陵阜丘垤。及地处所。此阎浮提人所游居。光明随地。其日宫光。无有想念。言当先照于宝山王。又日演晖。等无差别。是其土地。处所高卑。非日光明而有殊特。不念先后。如来若此。等游无量忠<a href=\"/remen/zhengfa.html\" class=\"keylink\" target=\"_blank\">正法</a>界巍巍道场。则演出于无损光晖。以斯慧明。普有所照。其前云大。帝石山须弥王者。而先遇光。则谓趣于诸大正士。以法光明而为示现。开化度之。然次乃示声闻缘觉之所慕慧。众生发志。建立德本。然后化于不善之党。稍渐教于一切黎庶。长处邪见。悉皆遭蒙如来之光。已蒙光明。便得受决于当来世。得值如来日之慧晖。令无思想。成诸德本。如其志愿。逮智慧耀。是为第四所入之门。于是颂曰</p><p>如斯日之曜不离诸有形</p><p>又及诸天众亦皆得依倚</p><p>犹如诸江河饶益于众人</p><p>安住光如是众生悉戴仰</p><p>其离笃信者不见佛日光</p><p>何所佛差特斯等亦蒙赖</p><p>若有闻名者遭遇胜光明</p><p>缘是渐获进至于<a href=\"/remen/chengfo.html\" class=\"keylink\" target=\"_blank\">成佛</a>道</p><p>复次佛子。如日宫殿。其生盲者。不见威光。虽无眼目不知昼夜。续因其明。得生活业饮食之具。如是众生。亡失本净。见佛不信无极道光。则谓生盲。虽不睹见。如来慧光。纵使如此。续当蒙于大圣日照。如是比类。微妙弘明。晖曜神通。照其身形。为设瑞应。于当来蠲除爱欲尘劳之行。是为第五所入之门。于是颂曰</p><p>如日照天下生盲不能见</p><p>虽不别昼夜续蒙其晖曜</p><p>众生失本净不信如来慧</p><p>佛恩慈广大续当蒙得度</p><p>复次佛子。譬如月殿造立现四未曾有法。何谓四。照诸窈冥。在于众星。而常弘明。其亡道者。指示处所。普游天下。有所容受。已见月光。众生戴仰。立随方面。有所游出。不怀狐疑。是为四。如是如来之身。有四难及。自昔未有。示现叵逮。非人所见。何等四。普现一切学与不学。缘觉之乘。所誓愿者。从其信乐。如示现之。限碍之事。寿命之节。其损耗者。为示长益。如来道场。不增不减。咸见一切诸佛世界。众生之类。所可造念。随力信乐。应为道器。因何光明。则为一切群萌品类。而见瞻戴。观于佛身。皆蒙曜晖。又如来身。无有想念。便能逮得无所著心。是为第六所入之门。于是颂曰</p><p>其月光明照神围须弥山</p><p>光乃至诸山然后至丘岸</p><p>次照于高土乃至于平地</p><p>渐曜诸卑下所有诸土地</p><p>安住光先照诸菩萨身形</p><p>然后奋晖曜缘觉之所行</p><p>尔乃照自在次照学不学</p><p>乃照众无余佛道无想念</p><p>复次佛子。如大梵天。名曰三千。悉现身三千世界。靡不周遍。亦不分身。群生品类。敢有形者。随其色貌。皆现其前无不见像。如来至真。亦复如是。未曾分身。无若干体。普诸世界。随诸黎庶。志性形体。所可信乐。而示现之。大圣身心。亦无想念。是为第七所入之门。于是颂曰</p><p>梵天名三千悉遍自现形</p><p>于众势各尊自在无不睹</p><p>又斯梵天者而不分其体</p><p>诸法之导师自在亦如是</p><p>佛身普示现在十方世界</p><p>其像无限量亦不分别体</p><p>一切人各念今现在我前</p><p>悉睹佛面像闻所讲<a href=\"/remen/shuofa.html\" class=\"keylink\" target=\"_blank\">说法</a></p><p>复次佛子。如大医王。皆知诸药。分别好丑所入分部。晓练群籍经典术咒。其阎浮提一切众药。人不识知。谓不中用。医药本德及医咒力。表示群黎。适见此医。病皆除愈悉得安隐。又是其医。非力所造。现在得立。心自念言。此诸民人。将失救护。若没之后。得无孤茕。鄙宁可设权善方便。而为示现。采集众药。以自涂体。承己术力。已合诸药。示如寿终。其身不坏。亦不枯朽。亦不毁碎。往来周旋。坐起经行。皆为变现。医药所当。而疗除众生之病。闻见其音。亦得安隐。终始无异。如来亦然。则为无上医王。晓了疗治一切众生尘劳之病。亿百千姟诸劫之数。造设医药。普归一切智度无极。方便善学道术法药。皆是往古为菩萨时。所建奉行。智慧善权术咒食药。威势之力。住当来际如是无限。处于众生。为兴救护。疗治群萌诸疹疾也。斯则无身。无有事业。其身清净。一切众生。适睹见之。爱欲劳病悉为除愈。虽不信者续而得安。一切佛事未曾断绝。是为第八所入之门。于是颂曰</p><p>犹如假有医皆学诸方术</p><p>其见此师者众病悉消除</p><p>如人病困厄赍药欲往疗</p><p>则已涂己体现一切威仪</p><p>人中尊如是医王无限量</p><p>显扬于圣智善学慧医术</p><p>往本宿所行故现尊圣身</p><p>众人得睹见除欲病无余</p><p>复次佛子。如巨海中。有大宝珠琉璃之藏。名曰等演诸光。其有见此大宝珠曜。若遭斯珠。形像颜貌。皆变如琉璃藏。设人睹见大宝珠色。眼即清净。普获安隐。乃至大珠光明威神。宫殿咸照。群萌蒙光。而永无患。如大宝珠。名曰安众。所处年岁。若放雨时。众生即悉而得安隐。休息诸[病-丙+(止/(止*止))]。如来影曜亦复如是。为大珍宝一切福会无极慧藏。假使众生。遭遇如来圣慧光明。皆获一类。升于正真道宝形像。若觐如来。则逮五眼。值大圣光。一切贫匮。则获法珍。便得丰饶无极之财。乃至道安如来之安。佛子且观正觉威容。无所演说。而普化益。开导群黎。是为第九所入之门。于是颂曰</p><p>譬如无琦珍诣海深求宝</p><p>致一切明珠其光照周普</p><p>若人遭斯珠便得致自然</p><p>其有目睹者寻获清净眼</p><p>胜宝亦如是演出慧光明</p><p>若人遭此晖则致佛容貌</p><p>若观察最胜即获成五眼</p><p>蠲去诸尘冥便住佛道地</p><p>复次佛子。有大宝珠。名一切净念藏王。其大宝珠。功德威神。非十非千。而合集致。又彼大珠。所可着处。斯处众生。普无诸病。亦无众患。设令群黎。从摩尼宝。所念誓愿。悉令具足。如意皆获。又彼宝珠。则不照及。无德本者。一切净念藏王珠者。则谓如来。悦可一切众生品类。至真正觉。所示现身。三昧定者。嗟叹称誉。诸声闻众。一切众生。在彼生死。于五苦中。得越殊特。而度终始。又彼佛子。如来之身。无前无后。一切世界。受形众生。宿有福者。悉为一心。而无乱志。遵修<a href=\"/remen/zhengnian.html\" class=\"keylink\" target=\"_blank\">正念</a>。纯淑诸行。精进至向。于如来尊。悉获法愿。而皆具足。其罪重者。无有德本。不能睹见如来光明。则建立之。使蒙劝化。示其德本。是为第十所入之门。为菩萨行。至真正觉。入近如来。而至无量心之所念。其罔普周一切十方。行无挂碍。又法界者。观于诸界。不住本际。又如来者。无起无灭。咸等三世。于一切想而无所想。导利群萌。当来心际。入于此道。令无有余。周满一切诸佛世界。具足法身一切如来。悉为一净。于是颂曰</p><p>譬若如意珠能与一切愿</p><p>设有所求者则获如所志</p><p>其无功德者斯等不见宝</p><p>又其尊妙珠永无吝惜想</p><p>安住身如此惠施一切愿</p><p>若睹有所游如志悉逮成</p><p>其怀凶危心此人不见佛</p><p>如来无吝想亦无有贪嫉</p><p>佛告普贤菩萨。何谓佛子。菩萨顺从如来之音。而等游达宣正觉声。不可限量众响言辞。则从众生心意所好。而为说法。至令众会各得所乐。如其志操而现化之。从心所念随时而入。不失三昧。不终不没。不起不灭。又而察之犹若呼响。悉无有主。亦无有我。众生罪福。所积行故。违失深妙。便有归趣。遐邈难济。兴不洁净。分别法界。故随无断。不舍坏法故。无嗔无恚。无没究竟。所缘住故。亦无有主。亦无不主。亦无教化。亦无不教。斯则为随如来音响。所以者何。譬如世遭大灾变时。即有自然四大音声。乃得知法而无有主。则无贪业。何谓为四。世灾变起。有一大音。自然而出。诸贤且听。一禅为安。第一禅者。离爱恚患。度于欲界。已得超越而致自然。于是众生。闻斯音声。成第一禅。度于欲界。即生梵天。适逮法已。闻于二音。诸贤且听。二禅安隐。则无想行。超度梵天而得自在。于时众生。闻斯二声。则行二禅无想无行。其内为寂。心无所著。成第二禅。即得生于光音天上。适逮法已。闻于三音。诸贤且听。三禅最安。离喜所欲。于心寂定。内无所念。第三禅者。随圣所教。度光音天。于时众生。闻斯三声。超光音天。生离果天。这生天上。这逮法已。闻于四音。诸贤且听。四禅寂然。除苦去安。忧戚喜欢。无苦无乐。清净具足。为第四禅。度离果天。于时众生。闻斯四声。舍离果天。超生清净难及天上。是为佛子。世灾变时。闻四大音。而致弘典自然之声则无部主。大圣之德巍巍无量。自然音声微妙柔软。播越远震。如是无主。亦无所造。无应不应。无举无下。若有欲逮如来法者。则有自然四大音声四大言教。何等四。一声出曰不造德者。皆为苦患。<a href=\"/remen/diyu.html\" class=\"keylink\" target=\"_blank\">地狱</a>饿鬼畜生三趣。计吾我人。言是我所。贪着所有一切万物。亦复为苦。设殖德本。生<a href=\"/remen/tianren.html\" class=\"keylink\" target=\"_blank\">天人</a>间。受贤圣教。弃八无闲。所生艰难。奉行十善。诸厄乃除。常值佛法。二声出曰诸贤且听。万物皆苦。烧炙然炽。转相逼迫。思想众患。身则<a href=\"/remen/wuchang.html\" class=\"keylink\" target=\"_blank\">无常</a>别离之法。无形寂灭。不志利养。便无然炽。寻离众难。于时众人。闻此声已。奉持宣行。稍渐精进。得声闻乘。以忍度岸。三声出曰过于罗汉。则有微妙所乐之乘。名曰缘觉。无有师主。而<a href=\"/remen/zijue.html\" class=\"keylink\" target=\"_blank\">自觉</a>了。于是诸人。闻斯音已。信乐微进逮。缘觉乘。四声出曰。过于声闻缘觉之地。而有大乘菩萨所行。所苞含桴栰回御洪舟。济于彼岸。不断道心。所度无极。将护终始众生患厌。而现有声闻缘觉。其大乘者。为最尊乘为极殊特乘。一切众生。所戴仰乘。信乐超绝。正真乘者。闻此声已。斯等诸根。明达往古宿殖德本。如来至真威神圣旨之所建立。令其志性。含弘光大。自在至诚则发道意。其音说曰。诸如来者。无身<a href=\"/remen/wuxin.html\" class=\"keylink\" target=\"_blank\">无心</a>。亦无所演。无所开化。而令众生。如得蒙安。是为佛子。第一缘事。为诸菩萨。而得顺从如来之音。于是颂曰</p><p>如四无量音普宣于世间</p><p>众生界清净本出虚无际</p><p>则有四智慧寂然安隐禅</p><p>众人闻斯响便弃捐欲界</p><p>十力亦如是普周于法界</p><p>为众生之故畅演无量音</p><p>其有致斯印则超有为相</p><p>安住之音响未曾有疑想</p><p>复次佛子。譬如深山岩石之间。因对有声。世假如是。记是方俗。言而无有。身亦无有。见则因呼。对而有声矣。一切音声。言语所由。皆缘对耳。诚谛计之。永无想念。如是仁者。如来音声。无有言教。亦无所处。众生之类。心怀念道。因缘出意。究理音声。亦无有响。亦不可得。是为佛子。第二缘事。为诸菩萨。而得顺从如来之音。于是颂曰</p><p>犹如深山中因缘而有响</p><p>从众人所呼寻报一切音</p><p>佛劝化群萌以音令开达</p><p>虽有言辞说未曾有疑想</p><p>十力之音响法界无著念</p><p>分别开导人制化诸根原</p><p>诸微细众生令其可意悦</p><p>有诸十力者不怀忘想求</p><p>复次佛子。如大雷震出音声时。名曰诸天诚谛之法。假使诸天。游行放逸。应时虚空。畅法雷震。一切爱欲。皆归无常。苦恼诳惑。须臾间耳。愚騃所习。觉无放逸。勿务驰骋。若自放恣。当归恶趣。无得迷谬。放逸诸天。闻斯言教。寻则愁戚。各各弃舍爱欲之乐。诣天王宫。乐于天王无尽之典。遵奉法行。且观其法雷震之音。而可自然。亦无别异。为诸天人众。而兴因缘。欲建立众生之故。而有此音。如来音声。亦复如此。则不可得。随人所行。而加演畅大法之音。亦无贪爱无业之音。无放逸音。无常苦空非身之音。皆告法界。悉逮无余。普周众生。随其所乐。而劝化之。便得悦可。导以三乘。各令得所。已无有量自在之慧。菩萨所行。令咸游入不可思议。又如来者。慧无财业。亦无处所。而以诱引。宣告一切。闻此声已。不可计会。众生品类。精进奉行。于是德本。或求声闻缘觉之乘。或志无上无极大乘。又佛道音。普于一切。无所猗着。亦无言说。是为第三为诸菩萨而得顺从如来之音。于是颂曰</p><p>假使天放逸自然有雷震</p><p>发明于诸法令乐于道义</p><p>则于虚空中宣扬说法音</p><p>诸天闻此声便改不驰骋</p><p>十力亦如是雷震演法雨</p><p>流溢于十方导利诸众生</p><p>具足胜言说以开化他人</p><p>闻此音响已黎庶成佛道</p><p>复次佛子。喻有天子。名曰自在。又名善门。所向瞻望。则诸玉女。有百千品。而来集会。鼓作琴瑟。歌颂应弦。节奏若干。且观伎乐。调发妙曲。如来若此。则以一音。随群生心。依本志性情所慕乐。无量之行因其所信。各各现教。令得开解。是为第四为诸菩萨。而得顺从如来之音。于是颂曰</p><p>犹如魔自恣兴造天伎乐</p><p>玉女之姿颜节奏互相和</p><p>一心而歌颂齐音发妙曲</p><p>具足亿百千种种之新声</p><p>诸十力若兹常演一声诏</p><p>则以权方便音气畅群萌</p><p>黎庶随信乐若得闻言教</p><p>这听尘劳断其音无想念</p><p>复次佛子。犹如大梵处于天宫。发意之顷。敕诫之音。扬溢于外。众会之表。令诸梵天梵身天子。敬奉音诏。如是仁者。如来正觉演出无上微妙佛音。普告一切众会。仪默于内。声达十方。开度群萌。使至道场。如来等哀。无吝众生。众生诸根。不纯不寂。见闻法化而不爱者。一切悉得。普集道场。各心念言。今者如来。而独为我。演法音声。又如来音声。亦无所御。而造成立所当教化。是为第五为诸菩萨而得顺从如来之音。于是颂曰</p><p>假使逮尊处梵天之床座</p><p>则以一言诏悦可梵天心</p><p>其梵天之响不超逸于外</p><p>悉知一切心及来众会意</p><p>谓十力之德净处于佛坐</p><p>则畅一音响普遍于法界</p><p>不佹戾众会亦不怀贪吝</p><p>其不笃信者不闻佛音响</p><p>复次佛子。犹计如水一切同等。以为一味。若随器中。为若干变。又分别知。诸味各异。法教若斯。如来道教。为一味者。谓解脱味。众生之心。志性各异。谓为正觉。所说不同。如来音声。无有想念。是为第六为诸菩萨而得顺从如来之音。于是颂曰</p><p>犹如计诸水一切雨自然</p><p>味等均清净无秽八种甘</p><p>诸佛子如是晓了众生音</p><p>若志念一味得佛自然道</p><p>遭遇因缘故随地各差别</p><p>其器各各异令水永不同</p><p>一切诸群类众生行各异</p><p>随心闻佛音所听故不同</p><p>复次佛子。如阿耨达大龙王者。若欲雨时。阴云普遍于阎浮提。然后降雨。长育百谷众药树木。竹芦丛林。皆得茂盛。华实充满。诸河源流。悉从无焚龙王身出。令无数物难计众类。致得滋益。如是仁者。如来普于一切世界。周遍无余。大哀优渥。而澍<a href=\"/remen/ganlu.html\" class=\"keylink\" target=\"_blank\">甘露</a>大法之雨。悦可众生。长茂功德。具足备悉十方诸乘。如来之音不从内出。亦不从外。如是无量不可计人。群萌品类。而荷戴仰。是为第七为诸菩萨而得顺从如来之音。于是颂曰</p><p>如众水流行周于阎浮提</p><p>无所不通彻普润于大地</p><p>山陵草众木五谷依因生</p><p>有察其水者所至无想念</p><p>世尊亦如是宣扬诸法界</p><p>布演正法雨众满于众生</p><p>长育百千善灭除诸尘劳</p><p>已晓了佛言于外不驰骋</p><p>复次佛子。如摩奈斯大龙王。假使兴大阴雨时。先贮集云。遍诸天宫。靡不周接。或不演降雨之一渧。观察众人农业普备。然后乃雨。所以者何。不欲<a href=\"/remen/fannao.html\" class=\"keylink\" target=\"_blank\">烦恼</a>众生之故。心念大龙。设而七日。徐详而下。则放微渧咸周土田。多所滋茂。如是仁者。如来至真。为大法王。兴法重阴。开化众生。若有所道。雨甘露味。为纯淑类。然后乃演无极道化。雨于法泽畅深奥典。不令众生怀恐惧心。宣于无上诸通慧味。多所充满。使得成就。是为第八为诸菩萨而得顺从如来之音。于是颂曰</p><p>犹如有贤龙名曰摩那斯</p><p>则雨周七日徐泽无所伤</p><p>斯龙所以来欲成众生业</p><p>然后设愍伤安隐降澍雨</p><p>十力因黎庶云集布法阴</p><p>欲化众生故显示第一义</p><p>从其人之器宣奥之法音</p><p>闻诏不恐懅则入于佛慧</p><p>复次佛子。譬巨海中。有大龙王。名大严净。一念之顷。便能演出十品之雨。不可计限百千之类。莫不沾洽。雨无想念。又其龙王。无异想念雨之自然。百千众品。而令差别。如是仁者。如来至真。假使欲演法音雨时。发念之顷。分别十法了其所归。宣法光曜。出百种音。或复显畅八万四千众生之行。现八万四千所入之响。至于无量亿百千姟言声之说。悦于无限众生之心。道教法音。亦无想念。而则裂解一切根原。如来之法。若慈无极若干种变。善妙清净。巍巍如是也。是为第九为诸菩萨而得顺从如来之音。于是颂曰</p><p>犹如大严净龙王之嫡子</p><p>而先设云集然后乃降雨</p><p>佛道则自然而主有所度</p><p>口出十种音二十或至百</p><p>或复至百千法泽无限量</p><p>所尊无所畅不毁坏法界</p><p>自恣之龙王一切龙中尊</p><p>荫雨且普达周遍四方域</p><p>润一切有形堕雨若干品</p><p>其海所有水无有若干种</p><p>世尊亦如是道教等一品</p><p>行者心各异所获故不同</p><p>复次佛子。海大龙王。欲兴无极感动变时。必安众生。令怀欣踊。雨四天下。周遍大地。上达自在清明天宫。云布覆荫若干品类。又众云同。现如是像。种种别异。或紫金色。或复黄色。或琉璃色。或白银色。或水精色。或赤珠色。或马瑙光。或车[(王*巨)/木]光。或首陀光。如是杂逮。大阴所覆。普遍四嵎及四天下。又其水者。无有别异。而云雾布若干种像。变出电已。畅大雷音。从其群萌所欲乐雨。或出玉女倡乐之音。或天琴瑟众伎箫和。或以若干龙妃乐音。或揵沓惒妃乐音。或阿须伦偶乐音。或以土地所出音。或以海中雷震伎乐音。或以鹿王鸣呦音。或以无坏鸟乐音。或若干种万舞之伎。其巨云阴之所覆盖。如是色像。时节大悦。自然龙风。普有所吹。假其风出。云雾安详。先放微渧。后散大雨。上达自在清明之天。下遍地上。虚空天宫。靡所不接。雨于大海。莫所破坏。又至自在诸天游居。玉女伎。名欢乐。雨诸舞乐。至其不乐慢天。雨诸如意珠。于兜术天。雨珠璎饰于盐天上。雨若干种华。忉利天上。雨软名香。四天王上。雨好衣服。于郁单曰。雨微妙华。于大龙王宫。雨超等光赤明真珠。为阿须伦。雨于兵仗。名坏怨敌。如是比像。周于四方四天下域。诸天宫殿。所雨弥漫。不可计会。海大龙王。无所吝惜。亦无悭嫉。又诸众生。所殖德本。各各别异。而不一等。自然变为差特之雨。如是佛子。如来至真。以无上慧。为大法王。常显法乐。而以自娱。寂然无以普布法界。法身阴云。靡不周遍。因其众生所信乐者。而示现之。或为众生。颁宣畅示最正觉身。而兴法雨。现变<a href=\"/remen/huashen.html\" class=\"keylink\" target=\"_blank\">化身</a>。放法云雨。现建立身。而降法雨。现色像身。若干品雨。现功德身。而演云雨。或复示现慧身云雨。或复随俗。示现其身。有十种力。或复现身。四无所畏。自然为显无所损乏。或现法界而无身形。是为大圣法身阴雨。普遍世界。随其音声之所信乐。而为众生演其耀光。除诸垢浊。斯光名曰平等晖曜。或复名曰无量光明。或名普世。或名佛所建立秘奥之藏。或复名曰光照于世。或复名曰无尽之行入总持门。或复名曰其意不乱。或复名曰其心无侣。或复名曰游步所入。或复光明。名曰悦可众愿。如是比像。法雨所闻。雷震之响。至于正觉。晓了佛道。若净逮闻平等雷震。寻则畅达离垢之印。三昧雷震自然之声。一切诸法自在三昧。金刚场三昧。须弥幢幡三昧。日定光三昧。巨海印三昧。可众庶心三昧。无尽响解脱无嗔三昧。无所志乐三昧。常愍无失三昧。假使扬声。各令闻此佛法之音。是如来身。而演甘露。出于无数法音云雨。所闻讲法。游无等侣。悦可众生。是为正觉一切智门不可思议。悦群萌心。悉得其时。名曰晓了弘慧道场成就往古无垢方便。大慈大悲。究竟无逸。兴隆道化。斯则所遵一切菩萨。定厥身心。然后乃演大法之雨。是为佛子。若兹色像显大法雨愍哀之雨不可议雨。平等之觉。导诸群生。开化身心。如来至真。畅不可畅。无极甘露。若诣佛树道场之时。为诸菩萨。宣大法雨。名法界无所破坏。最究兴成阿维颜地。又名如来秘藏菩萨所乐大法之雨。成诸菩萨一生补处。有大法雨名严净饰普令群生。无所违失。不废菩萨。如来之地有大法雨。名曰庄校道自严饰。合逮法忍诸菩萨等。合集宝慧。有菩萨行。名善化。无所断截。而阐法雨。行成菩萨。名无慢门。入深奥门。行不懈厌。又有法雨。令初发菩萨意者。遵无上道。名如来行。大慈大哀。将济群生。兴发法雨。<a href=\"/remen/huayuan.html\" class=\"keylink\" target=\"_blank\">化缘</a>觉乘。信乐中行。为众现说<a href=\"/remen/shieryinyuan.html\" class=\"keylink\" target=\"_blank\">十二因缘</a>之所。或超有解脱果。名入普至际诸见事。而演法雨。开声闻乘。众生信乐。以圣达刀。截割一切尘劳之垢。有智慧剑。而布法雨。名欣灭诸害。为众邪见不可了者。积累德本。而雨诸法。闻音斯名十法畅显法雨。悉得充满。周于一切。随其信乐。应得解脱。如来则为演大法雨。普遍法界。靡所不达。大圣未曾吝惜于法。从其众生纯熟之行。而因根源精进若干。现于法雨。是为佛子诸菩萨行第十之事</p><p>犹如云雾集四方而风起</p><p>超过以时雨及水之所流</p><p>菩萨分别说黎庶之德本</p><p>故今现在世立此三千界</p><p>诸十力如是善<a href=\"/remen/xiuhui.html\" class=\"keylink\" target=\"_blank\">修慧</a>为风</p><p>因缘澍法雨志性甚清净</p><p>察众生无等劝助以清净</p><p>所谓诸十力导师因开化</p><p>上于虚空中云集而降雨</p><p>无有而堪任执持所雨水</p><p>唯世遭灾变乃能堪受耳</p><p>言辞谛无著身界为广普</p><p>诸十力如是自然无所有</p><p>大圣有所说法界之言辞</p><p>而雨法教化所润不可限</p><p>无能堪任持唯有法净志</p><p>未曾有斯念去来之所由</p><p>亦复无所造永无所遭遇</p><p>犹如虚空中云雾而致雨</p><p>但假名法耳自然而无化</p><p>诸十力如是法雨无所有</p><p>亦无有来者未曾见往者</p><p>尽菩萨威神而兴造斯行</p><p>觉了法幻变获世而放雨</p><p>众生无所行则无有三界</p><p>犹如自然荫而降随水渧</p><p>唯有尊自在三千之教名</p><p>造立得自由斯本福<a href=\"/remen/guobao.html\" class=\"keylink\" target=\"_blank\">果报</a></p><p page margintb15></p></div>"
}]