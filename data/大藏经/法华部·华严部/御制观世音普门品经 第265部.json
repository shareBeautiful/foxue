[{
    "title": "御制观世音普门品经 第265部",
    "author": "鸠摩罗什 译",
    "html": "<div class=\"B1_text\"><p>御制<a href=\"/fojing/pumenpin/\" class=\"keylink\" target=\"_blank\">观世音普门品</a>经 序</p><p><a href=\"/remen/gsyps.html\" class=\"keylink\" target=\"_blank\">观世音菩萨</a>。以烁迦罗心。应变无穷。<a href=\"/remen/zizai.html\" class=\"keylink\" target=\"_blank\">自在</a><a href=\"/remen/shentong.html\" class=\"keylink\" target=\"_blank\">神通</a>。遍游法界。入微尘国土。<a href=\"/remen/shuofa.html\" class=\"keylink\" target=\"_blank\">说法</a>济度。具足妙相。弘誓如海。凡有<a href=\"/remen/yinyuan1.html\" class=\"keylink\" target=\"_blank\">因缘</a>。发清净心。才举声称。即随声而应。所有欲愿。即获如意。<a href=\"/fojing/miaofalianhuajing/yuanwen.html\" class=\"keylink\" target=\"_blank\">妙法莲华经</a><a href=\"/fojing/pumenpin/\" class=\"keylink\" target=\"_blank\">普门品</a>者。为度脱苦恼之真诠也。人能常以是经作观。一念方萌。即见大悲胜相。能灭一切诸苦。其<a href=\"/remen/gongde.html\" class=\"keylink\" target=\"_blank\">功德</a>不可思议。朕惟。天道福善祸淫。故佛示<a href=\"/remen/guobao.html\" class=\"keylink\" target=\"_blank\">果报</a>。使人为善。而不敢为恶。夫天堂<a href=\"/remen/diyu.html\" class=\"keylink\" target=\"_blank\">地狱</a>。皆由人为。不违于方寸之内。故为善者得升天堂。为恶者即堕地狱。夫忠臣孝子吉人贞士其心即佛。故神明芘佑。<a href=\"/remen/yezhang.html\" class=\"keylink\" target=\"_blank\">业障</a>俱泯。是以生不犯于宪条。没不堕于无间。夫凶顽之徒。一于为恶。弃五伦如敝帚。蹈刑法如饮甘。宁餧罗刹。不钦佛道。然人性本善。所为恶者。特气质之偏。苟能改心易虑。修省避畏。转移之间。恶可为善矣。为善则即善人。昔之所积之咎。如太空点尘。红罏片雪。消涤净尽。虽有果报。将安施乎。朕恒念此。惟恐世之人。有过而不知改。乃甘心焉以自弃。遂表章是经。使善良君子。永坚禁戒之心。广纳无量之福。为善功德。岂有涯涘哉</p><p>永乐九年五月初一日妙法莲华经<a href=\"/fojing/pumenpin/yuanwen.html\" class=\"keylink\" target=\"_blank\">观世音菩萨普门品</a>经</p><p>姚秦<a href=\"/remen/sanzang.html\" class=\"keylink\" target=\"_blank\">三藏</a>法师鸠摩罗什译长行</p><p>隋北<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/shamen.html\" class=\"keylink\" target=\"_blank\">沙门</a>阇那崛多译重颂</p><p>妙法莲华经观世音菩萨普门品第二十五</p><p>尔时无尽意菩萨即从座起。偏袒右肩合掌向佛而作是言。<a href=\"/remen/shizun.html\" class=\"keylink\" target=\"_blank\">世尊</a>。观世音菩萨。以何因缘名观世音。佛告无尽意菩萨。善男子若有无量百千万亿<a href=\"/remen/zhongsheng.html\" class=\"keylink\" target=\"_blank\">众生</a>受诸苦恼。闻是观世音菩萨。一心称名。观世音菩萨即时观其音声皆得<a href=\"/remen/jietuo.html\" class=\"keylink\" target=\"_blank\">解脱</a>。若有持是观世音菩萨名者。设入大火火不能烧。由是菩萨威神力故。若为大水所漂。称其名号即得浅处。若有百千万亿众生。为求金银琉璃车磲马瑙珊瑚虎珀真珠等宝。入於大海。假使黑风吹其船舫。飘堕罗刹鬼国。其中若有乃至一人。称观世音菩萨名者。是诸人等。皆得解脱罗刹之难。以是因缘名观世音。若复有人。临当被害。称观世音菩萨名者。彼所执刀杖。寻段段坏。而得解脱。若三千大千国土满中夜叉罗刹。欲来恼人。闻其称观世音菩萨名者。是诸恶鬼。尚不能以恶眼视之。况复加害。设复有人。若有罪若无罪。 械枷锁检系其身。称观世音菩萨名者。皆悉断坏即得解脱。若三千大千国土满中怨贼。有一商主将诸商人。齎持重宝经过嶮路。其中一人作是唱言。诸善男子勿得恐怖。汝等。应当一心称观世音菩萨名号。是菩萨能以<a href=\"/remen/wuwei.html\" class=\"keylink\" target=\"_blank\">无畏</a>施於众生。汝等。若称名者。於此怨贼当得解脱。众商人闻俱发声言南无观世音菩萨。称其名故即得解脱。无尽意。观世音菩萨摩诃萨。威神之力巍巍如是。若有众生多於淫欲。常念恭敬观世音菩萨。便得离欲。若多瞋恚。常念恭敬观世音菩萨。便得离瞋。若多愚痴。常念恭敬观世音菩萨。便得离痴。无尽意。观世音菩萨。有如是等大威神力多所<a href=\"/remen/154932.html\" class=\"keylink\" target=\"_blank\">饶益</a>。是故众生常应心念。若有女人设欲求男。<a href=\"/remen/libai.html\" class=\"keylink\" target=\"_blank\">礼拜</a><a href=\"/remen/gongyang.html\" class=\"keylink\" target=\"_blank\">供养</a>观世音菩萨。便生福德<a href=\"/remen/zhihui.html\" class=\"keylink\" target=\"_blank\">智慧</a>之男。设欲求女。便生端正有相之女。宿殖德本众人爱敬。无尽意。观世音菩萨。有如是力。若有众生。</p><p>恭敬礼拜观世音菩萨。福不唐捐。是故众生。皆应<a href=\"/remen/shouchi.html\" class=\"keylink\" target=\"_blank\">受持</a>观世音菩萨名号。无尽意。若有人受持六十二亿恒河沙菩萨名字。复尽形供养饮食衣服卧具医药。於汝意云何。是善男子善女人功德多不。无尽意言。甚多世尊。佛言。若复有人受持观世音菩萨名号。乃至一时礼拜供养。是二人福正等无异。於百千万亿劫不可穷尽。无尽意。受持观世音菩萨名号。得如是无量无边福德之利</p><p>无尽意菩萨白佛言。世尊。观世音菩萨。云何游此<a href=\"/remen/suoposhijie.html\" class=\"keylink\" target=\"_blank\">娑婆世界</a>。云何而为众生说法。方便之力。其事云何。佛告无尽意菩萨。善男子。若有国土众生应以<a href=\"/remen/foshen.html\" class=\"keylink\" target=\"_blank\">佛身</a>得度者。观世音菩萨。即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现自在天身而为说法。应以大自在天身得度者。即现大自在天身而为说法。应以天大将军身得度者。即现天大将军身而为说法。应以毘沙门身得度者。即现毘沙门身而为说法。应以小王身得度者。即现小王身而为说法。应以长者身得度者。即现长者身而为说法。应以<a href=\"/wenda/jushi/\" class=\"keylink\" target=\"_blank\">居士</a>身得度者。即现居士身而为说法。应以宰官身得度者。即现宰官身而为说法。应以<a href=\"/remen/poluomen.html\" class=\"keylink\" target=\"_blank\">婆罗门</a>身得度者。即现婆罗门身而为说法。应以<a href=\"/remen/biqiu.html\" class=\"keylink\" target=\"_blank\">比丘</a><a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷身得度者。即现比丘比丘尼优婆塞优婆夷身而为说法。应以长者居士宰官婆罗门妇女身得度者。即现妇女身而为说法。应以童男童女身得度者。即现童男童女身而为说法。应以天龙夜叉乾闼婆阿修罗迦楼罗紧那罗摩睺罗伽人非人等身得度者。即皆现之而为说法。应以执金刚身得度者。即现执金刚身而为说法。无尽意。是观世音菩萨。成就如是功德。以种种形游诸国土度脱众生。是故汝等。应当一心供养观世音菩萨。是观世音菩萨摩诃萨。於怖畏急难之中能施无畏。是故此娑婆世界。皆号之为施无畏者。无尽意菩萨白佛言。世尊。我今当供养观世音菩萨。即解颈众宝珠璎珞。价直百千两金。而以与之。作是言。仁者。受此法施珍宝璎珞。时观世音菩萨不肯受之。无尽意复白观世音菩萨言。仁者。愍我等故受此璎珞</p><p>尔时佛告观世音菩萨。当愍此无尽意菩萨及<a href=\"/remen/sizhong.html\" class=\"keylink\" target=\"_blank\">四众</a>天龙夜叉乾闼婆阿修罗迦楼罗紧那罗摩睺罗伽人非人等故。受是璎珞。即时观世音菩萨愍诸四众及於天龙人非人等。受其璎珞。分作二分。一分奉释迦牟尼佛。一分奉多宝佛塔。无尽意。观世音菩萨。有如是自在神力。游於娑婆世界。尔时无尽意菩萨。以偈问曰</p><p>世尊妙相具 我今重问彼</p><p><a href=\"/remen/fozi.html\" class=\"keylink\" target=\"_blank\">佛子</a>何因缘 名为观世音</p><p>具足妙相尊 偈答无尽意</p><p>汝听观音行 善应诸方所</p><p>弘誓深如海 历劫不思议</p><p>侍多千亿佛 发大清净愿</p><p>我为汝略说 闻名及见身</p><p>心念不空过 能灭诸有苦</p><p>假使兴害意 推落大火坑</p><p>念彼观音力 火坑变成池</p><p>或漂流巨海 龙鱼诸鬼难</p><p>念彼观音力 波浪不能没</p><p>或在须弥峯 为人所推堕</p><p>念彼观音力 如日<a href=\"/remen/xukong.html\" class=\"keylink\" target=\"_blank\">虚空</a>住</p><p>或被恶人逐 堕落金刚山</p><p>念彼观音力 不能损一毛</p><p>或值怨贼绕 各执刀加害</p><p>念彼观音力 咸即起慈心</p><p>或遭王难苦 临刑欲寿终</p><p>念彼观音力 刀寻段段坏</p><p>或囚禁枷锁 手足被杻械</p><p>念彼观音力 释然得解脱</p><p>呪诅诸毒药 所欲害身者</p><p>念彼观音力 还著於本人</p><p>或遇恶罗刹 毒龙诸鬼等</p><p>念彼观音力 时悉不敢害</p><p>若恶兽围遶 利牙爪可怖</p><p>念彼观音力 疾走无边方</p><p>蚖蛇及蝮蝎 气毒烟火燃</p><p>念彼观音力 寻声自回去</p><p>云雷鼓掣电 降雹澍大雨</p><p>念彼观音力 应时得消散</p><p>众生被困厄 无量苦逼身</p><p>观音妙智力 能救<a href=\"/remen/shijian.html\" class=\"keylink\" target=\"_blank\">世间</a>苦</p><p>具足神通力 广修智方便</p><p>十方诸国土 无刹不现身</p><p>种种诸恶趣 地狱鬼畜生</p><p>真观清净观 广大智慧观</p><p><a href=\"/remen/beiguan.html\" class=\"keylink\" target=\"_blank\">悲观</a>及慈观 常愿常瞻仰</p><p>无垢清净光 慧日破诸暗</p><p>能伏灾风火 普明照世间</p><p>悲体戒雷震 慈意妙大云</p><p>澍<a href=\"/remen/ganlu.html\" class=\"keylink\" target=\"_blank\">甘露</a>法雨 灭除<a href=\"/remen/fannao.html\" class=\"keylink\" target=\"_blank\">烦恼</a>焰</p><p>诤讼经官处 怖畏军阵中</p><p>念彼观音力 众怨悉退散</p><p>妙音观世音 <a href=\"/remen/fanyin.html\" class=\"keylink\" target=\"_blank\">梵音</a>海潮音</p><p>胜彼世间音 是故须常念</p><p>念念勿生疑 观世音净圣</p><p>於苦恼死厄 能为作依怙</p><p>具一切功德 慈眼视众生</p><p>福聚海无量 是故应<a href=\"/remen/dl.html\" class=\"keylink\" target=\"_blank\">顶礼</a></p><p>尔时持地菩萨即从座起。前白佛言。世尊。若有众生。闻是观世音菩萨品自在之业普门示现神通力者。当知是人功德不少。佛说是普门品时。众中八万四千众生。皆发无等等阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a></p></div>"
}]