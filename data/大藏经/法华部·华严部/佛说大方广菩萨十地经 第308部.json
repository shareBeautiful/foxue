[{
    "title": "佛说大方广菩萨十地经 第308部",
    "author": "元魏吉迦夜 译",
    "html": "<div class=\"B1_text\"><p>佛说大方广菩萨十地经</p><p>元魏西域<a href=\"/remen/sanzang.html\" class=\"keylink\" target=\"_blank\">三藏</a>吉迦夜译</p><p>如是我闻。一时佛在王舍城耆阇崛山。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。菩萨万人。其名曰智幢菩萨。法幢菩萨。月幢菩萨。日幢菩萨。无量幢菩萨。跋陀波罗等。十六正士。文殊师利等。六十同意。<a href=\"/remen/mile.html\" class=\"keylink\" target=\"_blank\">弥勒</a>菩萨等。贤劫一切<a href=\"/remen/puti.html\" class=\"keylink\" target=\"_blank\">菩提</a>萨埵。尔时无尽智菩提萨埵。从座起整衣服偏袒右肩右膝着地。以种种宝华散于佛上。白佛言。<a href=\"/remen/shizun.html\" class=\"keylink\" target=\"_blank\">世尊</a>。欲有所问唯愿世尊。开示解说尔时世尊告无尽智菩萨。善哉善哉。善男子。若有疑难恣汝所问。如来当为随问解说令汝<a href=\"/remen/huanxi.html\" class=\"keylink\" target=\"_blank\">欢喜</a>。尔时无尽智菩提萨埵白佛言。世尊。<a href=\"/remen/putixin.html\" class=\"keylink\" target=\"_blank\">菩提心</a>。世尊。谓菩提心云何当知。菩提萨埵成就菩提心。何等为菩提心。亦无菩提心。萨埵亦不可得。亦不离菩提名曰菩提心。菩提者。亦不可说不可见无有对。萨埵亦不可得。云何于此诸法当得开解。世尊告曰。善男子。菩提者。是皆言说俗数施设。善男子。菩提者非言说非俗数非施设。善男子。如菩提非言说。萨埵及心至一切法。亦复如是。当作是知。若如是心是名菩提心。菩提亦不过去当来今现在。所谓萨埵及心亦不过去当来今现在。若如是知者。菩提萨埵不可得。彼处都无所得。于一切法得无所得。是名得菩提心。如阿罗汉阿罗汉果亦不可得。彼都无所得。但是俗数言说有耳。于一切法无所得。是名得菩提心。亦非初业菩提萨埵度义。义名为菩提萨埵。亦非彼心非施设心。非<a href=\"/remen/zhongsheng.html\" class=\"keylink\" target=\"_blank\">众生</a>非施设众生非声闻非施设声闻。非辟支佛非施设辟支佛。非菩提萨埵非施设菩提萨埵。非有为非施设有为法。非无为非施设<a href=\"/remen/wuweifa.html\" class=\"keylink\" target=\"_blank\">无为法</a>。可得已得当得。但如<a href=\"/remen/shuofa.html\" class=\"keylink\" target=\"_blank\">说法</a>随顺故。说一切善根等起。当知初<a href=\"/remen/faxin.html\" class=\"keylink\" target=\"_blank\">发心</a>。彼因檀波罗蜜。犹如大地所持。当知第二心起。彼因尸波罗蜜。犹如师子兽王勇猛。当知第三心起。彼因羼提波罗蜜。犹如那罗延勇猛大力便。当知第四心起。摧伏一切诸结怨敌。彼因毗梨耶波罗蜜。种种善根<a href=\"/remen/gongde.html\" class=\"keylink\" target=\"_blank\">功德</a>华开。当知第五心起譬如天帝释大会拘毗陀罗树。彼因禅那波罗蜜。犹如日轮无量光曜。当知第六心起。悉能除灭一切闇冥。彼因<a href=\"/remen/banruo.html\" class=\"keylink\" target=\"_blank\">般若</a>波罗蜜。本愿功德普现<a href=\"/remen/zhuangyan.html\" class=\"keylink\" target=\"_blank\">庄严</a>。当知第七心起。如商人主将诸商人能度旷野。彼因方便波罗蜜。净除一切过恶所欲如意。当知第八心起。满足明净犹如秋月周满所愿。当知第九心起。一切所作皆悉休息。譬如贫人得无尽宝藏。犹如<a href=\"/remen/xukong.html\" class=\"keylink\" target=\"_blank\">虚空</a>离垢明净。当知第十心起。究竟一切功德<a href=\"/remen/bian.html\" class=\"keylink\" target=\"_blank\">彼岸</a>。<a href=\"/remen/zhihui.html\" class=\"keylink\" target=\"_blank\">智慧</a>辩才无尽一切法主犹转轮王。如是善男子。其成就此十种心者。是名为菩提萨埵。摩诃萨埵。第一萨埵。最上萨埵。离罪萨埵。最尊萨埵。然善男子。菩提萨埵及心。于第一义都不可得又善男子。菩提萨埵初心起。有法宝等起三摩提摄取心而生。菩提萨埵第二心起。有不动三摩提摄取心而生。彼第三心起。名善住三摩提摄取心而生。彼第四心起。名不退转三摩提摄取心而生。彼第五心起。名集华三摩提摄取心而生。彼第六心起。名日光三摩提摄取心而生。彼第七心起。名义满足三摩提摄取心而生。彼第八心起。名慧炬三摩提摄取心而生。彼第九心起。名佛见在前三摩提摄取心而生。彼第十心起。名首楞严三摩提摄取心而生。又善男子。初地菩提萨埵先睹嘉瑞。三千大千佛土亿百千珍奇宝藏。悉现境界。第二地先睹嘉瑞。三千大千佛土平如水掌。悉现境界。第三地先睹嘉瑞。勇健坚强手执兵仗。悉现境界。第四地先睹嘉瑞。曼陀罗风从四方来。吹种种华普散大地。悉现境界。第五地先睹嘉瑞。一切女人严具庄饰。瞻匐华鬘。<a href=\"/remen/jietuo.html\" class=\"keylink\" target=\"_blank\">解脱</a>华鬘。忧钵罗华鬘。婆利师华鬘。庄严其首。悉现境界。第六地先睹嘉瑞。众宝浴池八功德水充满其中。有四阶道底布金沙。澄靖清彻自见己身游戏其中。悉现境界。第七地先睹嘉瑞。见左右面有大<a href=\"/remen/diyu.html\" class=\"keylink\" target=\"_blank\">地狱</a>楚毒峻崄。自见己身超出此难。悉现境界。第八地先睹嘉瑞。自见两肩有师子兽王。首冠缯帛其身雄壮。一切毒害诸恶兽等无不摧伏。悉现境界。第九地先睹嘉瑞。转轮圣王大臣刹利百千眷属。以法化导一切众生。手执缯盖众宝百千庄严其首。悉现境界。第十地先睹嘉瑞。自见作<a href=\"/remen/foshen.html\" class=\"keylink\" target=\"_blank\">佛身</a>黄金色圆光一寻。亿百千梵围绕说法。善男子。是为菩提萨埵十地前相。当作是知。悉从十地三摩提之所出生</p><p>又善男子。菩提萨埵初发意地得最胜处陀罗尼。第二地得难伏陀罗尼。第三地得善住陀罗尼。第四地得难当陀罗尼。第五地得功德华普集庄严陀罗尼。第六地得智光明陀罗尼。第七地得胜趣陀罗尼。第八地得八万四千陀罗尼。澄靖司陀罗尼为首。第九地得六十那由他陀罗尼。无尽陀罗尼为首。第十地得恒河沙陀罗尼。出生无量陀罗尼为首。是为菩提萨埵十地陀罗尼。当作是知又善男子。菩提萨埵初发意地具足檀波罗蜜。第二地具足尸波罗蜜。第三地具足羼提波罗蜜。第四地具足毗梨耶波罗蜜。第五地具足禅那波罗蜜。第六地具足般若波罗蜜。第七地具足方便波罗蜜。第八地具足愿波罗蜜。第九地具足力波罗蜜。第十地具足智波罗蜜。如是诸波罗蜜。于诸地中皆悉成就。又善男子。有十种檀波罗蜜。何等为十。信根为首檀波罗蜜。三摩提为首檀波罗蜜。大慈为首檀波罗蜜。大悲为首檀波罗蜜。深心希望为首檀波罗蜜。一切智为首檀波罗蜜。安立众生为首檀波罗蜜。四摄为首檀波罗蜜。护持<a href=\"/remen/zhengfa.html\" class=\"keylink\" target=\"_blank\">正法</a>为首檀波罗蜜。乐求<a href=\"/remen/fofa.html\" class=\"keylink\" target=\"_blank\">佛法</a>为首檀波罗蜜。复有十种尸罗波罗蜜。何等为十种。离八难为首尸罗波罗蜜。建立佛法为首尸罗波罗蜜。超越声闻辟支佛地为首尸罗波罗蜜。净身业为首尸罗波罗蜜。净口业为首尸罗波罗蜜。净意业为首尸波罗蜜。庄严心为首尸波罗蜜。人世界清净为首尸波罗蜜。一切愿求满足为首尸波罗蜜。不害为首尸波罗蜜。复有十种羼提波罗蜜。何等为十。忍力为首羼提波罗蜜。成熟众生为首羼提波罗蜜。意解为首羼提波罗蜜。深法忍为首羼提波罗蜜。断<a href=\"/remen/fannao.html\" class=\"keylink\" target=\"_blank\">烦恼</a>为首羼提波罗蜜。离嗔恚为首羼提波罗蜜。不计身为首羼提波罗蜜。不计命为首羼提波罗蜜。断诸无智为首羼提波罗蜜。观诸法平等为首羼提波罗蜜</p><p>复有十种毗梨耶波罗蜜。何等为十。<a href=\"/remen/jingjin.html\" class=\"keylink\" target=\"_blank\">精进</a>根为首毗梨耶波罗蜜。精进力为首毗梨耶波罗蜜。等方便为首毗梨耶波罗蜜。念处为首毗梨耶波罗蜜。代一切众生身所作为首毗梨耶波罗蜜。随顺一切众生口意转为首毗梨耶波罗蜜。不退还为首毗梨耶波罗蜜。极精勤为首毗梨耶波罗蜜。伏一切烦恼怨家为首毗梨耶波罗蜜。一切智智为首毗梨耶波罗蜜</p><p>复有十种禅波罗蜜。何等为十。定根为首禅波罗蜜。<a href=\"/remen/dingli.html\" class=\"keylink\" target=\"_blank\">定力</a>为首禅波罗蜜。等定为首禅波罗蜜。诸禅解脱为首禅波罗蜜。善法为首禅波罗蜜。是处为首禅波罗蜜。不乱为首禅波罗蜜。非处为首禅波罗蜜。害一切结使为首禅波罗蜜。定身满足为首禅波罗蜜</p><p>复有十种般若波罗蜜。何等为十。慧根为首般若波罗蜜。慧力为首般若波罗蜜。<a href=\"/remen/zhengjian.html\" class=\"keylink\" target=\"_blank\">正见</a>为首般若波罗蜜<a href=\"/remen/zhengnian.html\" class=\"keylink\" target=\"_blank\">正念</a>为首般若波罗蜜。阴巧便为首般若波罗蜜。观界入为首般若波罗蜜。圣谛为首般若波罗蜜。无障碍为首般若波罗蜜。除一切妄见为首般若波罗蜜。无生法忍为首般若波罗蜜</p><p>复有十种方便智波罗蜜。何等为十。众生希望方便行为首方便波罗蜜。安立众生为首方便波罗蜜。大悲为首方便波罗蜜。化众生不劳惓为首方便波罗蜜。超越声闻辟支佛地为首方便波罗蜜。入诸波罗蜜为首方便波罗蜜。如实观诸法为首方便波罗蜜。不思议力为首方便波罗蜜。不退转为首方便波罗蜜。降伏众魔为首方便波罗蜜。何等为波罗蜜义。行增进满足义。是谓波罗蜜义。胜妙智满足。是波罗蜜义。不著有为无为法义。是波罗蜜义。觉<a href=\"/remen/shengsi.html\" class=\"keylink\" target=\"_blank\">生死</a>过义。是波罗蜜义。<a href=\"/remen/juewu.html\" class=\"keylink\" target=\"_blank\">觉悟</a>不觉悟者义。是波罗蜜义。开示一切无尽法藏义。是波罗蜜义。无间碍解脱具足义。是波罗蜜义。觉知<a href=\"/remen/bushi.html\" class=\"keylink\" target=\"_blank\">布施</a>平等义。是波罗蜜义。觉知戒忍精进一心智慧平等义。是波罗蜜义。决定巧便义。是波罗蜜义。知一切众生法性义。是波罗蜜义。无生法忍满足义。是波罗蜜义。不退地满足义。是波罗蜜义。严净佛土义。是波罗蜜义。成熟众生义。是波罗蜜义。觉场具足义。是波罗蜜义。降伏众魔义。是波罗蜜义。一切佛法满足义。是波罗蜜义。十力四无所畏十八不共法满足义。是波罗蜜义。摄取一切化生义。是波罗蜜义。三转十二行法轮义。是波罗蜜义</p><p>尔时会中有天名师子幢无碍光耀。白佛言。世尊。甚奇甚特。是名一切具足。是名究竟一切佛法功德。世尊答曰。如是如是诸天。其有善男子善女人闻是法正忆念者。当知是阿惟越致菩提萨埵。何以故。天子。是善男子善女人善根成熟故。令耳根得闻是经。一切善根成熟故。得闻此经已。终不离真实观。不离诸佛世尊。不离诸佛法。不离转法轮。不离海印陀罗尼。不离无尽陀罗尼。不离遍入众生行陀罗尼。不离无尽光日幢陀罗尼。不离月无垢相陀罗尼。不离无垢等起相陀罗尼。若菩萨得是陀罗尼者。悉能一时变身为佛。周满十方<a href=\"/remen/jiaohua.html\" class=\"keylink\" target=\"_blank\">教化</a>众生。然于诸法亦不死亦不去。而度脱众生。众生亦不可得。说法教化诸文字等亦不可得。示现死生亦不生。知诸法平等无去无来。亦不作非不作故。说是法时。三千菩提萨埵得无生法忍。复次天子。若有读诵持是法者。终不离息一切缠陀罗尼。不离金刚坚强破散一切烦恼山陀罗尼。终不离说无言普入诸波罗蜜陀罗尼。终不离能说异名句诸语陀罗尼。不离虚空离垢出生无尽印陀罗尼。不离成就无量佛身一切生尽陀罗尼。说是法时。无量众生皆得法忍。无量众生发阿耨多罗三藐三菩提心。佛说是时。无尽智菩萨。师子幢无碍光耀天子。及诸大声闻<a href=\"/remen/tianren.html\" class=\"keylink\" target=\"_blank\">天人</a>阿修罗。为佛作礼皆大欢喜</p><p>佛说大方广菩萨十地经</p></div>"
}]