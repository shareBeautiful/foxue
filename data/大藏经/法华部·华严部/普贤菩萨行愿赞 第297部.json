[{
    "title": "普贤菩萨行愿赞 第297部",
    "author": "沙门不空 译",
    "html": "<div class=\"B1_text\"><p>普贤菩萨<a href=\"/remen/xingyuan.html\" class=\"keylink\" target=\"_blank\">行愿</a>赞</p><p>开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a href=\"/remen/sanzang.html\" class=\"keylink\" target=\"_blank\">三藏</a><a href=\"/remen/shamen.html\" class=\"keylink\" target=\"_blank\">沙门</a>不空奉诏译</p><p>所有十方世界中一切三世人师子</p><p>我今礼彼尽无余皆以清净身口意</p><p>身如刹土微尘数一切如来我悉礼</p><p>皆以心意对诸佛以此普贤行愿力</p><p>于一尘端如尘佛诸佛<a href=\"/remen/fozi.html\" class=\"keylink\" target=\"_blank\">佛子</a>坐其中</p><p>如是法界尽无余我信诸佛悉充满</p><p>于彼无尽<a href=\"/remen/gongde.html\" class=\"keylink\" target=\"_blank\">功德</a>海以诸音声功德海</p><p>阐扬如来功德时我常赞叹诸善逝</p><p>以胜花鬘及涂香及以伎乐胜伞盖</p><p>一切严具皆殊胜我悉<a href=\"/remen/gongyang.html\" class=\"keylink\" target=\"_blank\">供养</a>诸如来</p><p>以胜衣服及诸香末香积聚如须弥</p><p>殊胜灯明及<a href=\"/remen/shaoxiang.html\" class=\"keylink\" target=\"_blank\">烧香</a>我悉供养诸如来</p><p>所有无上广大供我悉胜解诸如来</p><p>以普贤行胜解力我礼供养诸如来</p><p>我曾所作众罪业皆由贪欲嗔恚痴</p><p>由身口意亦如是我皆陈说于一切</p><p>所有十方群生福有学无学辟支佛</p><p>及诸佛子诸如来我皆<a href=\"/remen/suixi.html\" class=\"keylink\" target=\"_blank\">随喜</a>咸一切</p><p>所有十方<a href=\"/remen/shijian.html\" class=\"keylink\" target=\"_blank\">世间</a>灯以证<a href=\"/remen/puti.html\" class=\"keylink\" target=\"_blank\">菩提</a>得无染</p><p>我今劝请诸<a href=\"/remen/shizun.html\" class=\"keylink\" target=\"_blank\">世尊</a>转于无上妙法轮</p><p>所有欲现<a href=\"/remen/niepan.html\" class=\"keylink\" target=\"_blank\">涅槃</a>者我皆于彼合掌请</p><p>唯愿久住刹尘劫为诸群生利安乐</p><p><a href=\"/remen/libai.html\" class=\"keylink\" target=\"_blank\">礼拜</a>供养及陈罪随喜功德及劝请</p><p>我所积集诸功德悉皆<a href=\"/remen/huixiang.html\" class=\"keylink\" target=\"_blank\">回向</a>于菩提</p><p>于诸如来我修学<a href=\"/remen/yuanman.html\" class=\"keylink\" target=\"_blank\">圆满</a>普贤行愿时</p><p>愿我供养过去佛所有现住十方世</p><p>所有未来速愿成意愿圆满证菩提</p><p>所有十方诸刹土愿皆广大咸清净</p><p>诸佛咸诣觉树王诸佛子等皆充满</p><p>所有十方诸<a href=\"/remen/zhongsheng.html\" class=\"keylink\" target=\"_blank\">众生</a>愿皆安乐无众患</p><p>一切群生获法利愿得随顺如意心</p><p>我当菩提<a href=\"/remen/xiuxing.html\" class=\"keylink\" target=\"_blank\">修行</a>时于诸趣中忆<a href=\"/remen/suming.html\" class=\"keylink\" target=\"_blank\">宿命</a></p><p>若诸生中为生灭我皆常当为<a href=\"/remen/chujia.html\" class=\"keylink\" target=\"_blank\">出家</a></p><p>戒行无垢恒清净常行无缺无孔隙</p><p>天语龙语夜叉语鸠槃荼语及人语</p><p>所有一切群生语皆以诸音而<a href=\"/remen/shuofa.html\" class=\"keylink\" target=\"_blank\">说法</a></p><p>妙波罗蜜常加行不于<a href=\"/remen/putixin.html\" class=\"keylink\" target=\"_blank\">菩提心</a>生迷</p><p>所有众罪及障碍悉皆灭尽无有余</p><p>于业<a href=\"/remen/fannao.html\" class=\"keylink\" target=\"_blank\">烦恼</a>及魔境世间道中得<a href=\"/remen/jietuo.html\" class=\"keylink\" target=\"_blank\">解脱</a></p><p>犹如莲华不着水亦如日月不着空</p><p>诸恶趣苦愿寂静一切群生令安乐</p><p>于诸群生行利益乃至十方诸刹土</p><p>常行随顺诸众生菩提妙行令圆满</p><p>普贤行愿我修习我于未来劫修行</p><p>所有共我同<a href=\"/remen/xingzhe.html\" class=\"keylink\" target=\"_blank\">行者</a>共彼常得咸聚会</p><p>于身口业及意业同一行愿而修习</p><p>所有善友益我者为我示现普贤行</p><p>共彼常得而聚会于彼皆得无厌心</p><p>常得面见诸如来与诸佛子共围绕</p><p>于彼皆兴广供养皆于未来劫无倦</p><p>常持诸佛微妙法皆令光显菩提行</p><p>咸皆清净普贤行皆于未来劫修行</p><p>于诸有中<a href=\"/remen/liuzhuan.html\" class=\"keylink\" target=\"_blank\">流转</a>时福德<a href=\"/remen/zhihui.html\" class=\"keylink\" target=\"_blank\">智慧</a>得无尽</p><p><a href=\"/remen/banruo.html\" class=\"keylink\" target=\"_blank\">般若</a>方便定解脱获得无尽功德藏</p><p>如一尘端如尘刹彼中佛刹不思议</p><p>佛及佛子坐其中常见菩提胜妙行</p><p>如是无量一切方于一毛端三世量</p><p>佛海及与刹土海我入修行诸劫海</p><p>于一音声功德海一切如来清净声</p><p>一切群生意乐音常皆得入佛辩才</p><p>于彼无尽音声中一切三世诸如来</p><p>当转理趣妙轮时以我慧力普能入</p><p>以一<a href=\"/remen/shana.html\" class=\"keylink\" target=\"_blank\">刹那</a>诸未来我入未来一切劫</p><p>三世所有<a href=\"/remen/wuliangjie.html\" class=\"keylink\" target=\"_blank\">无量劫</a>刹那能入俱胝劫</p><p>所有三世人师子以一刹那我咸见</p><p>于彼境界常得入如幻解脱行威力</p><p>所有三世妙严刹能现出生一尘端</p><p>如是无尽诸方所能入诸佛严刹土</p><p>所有未来世间灯彼皆<a href=\"/remen/juewu.html\" class=\"keylink\" target=\"_blank\">觉悟</a>转法轮</p><p>示现涅槃究竟寂我皆往诣于世尊</p><p>以神足力普迅疾以乘威力普遍门</p><p>以行威力等功德以慈威力普遍行</p><p>以福威力普端严以智威力无著行</p><p>般若方便等持力菩提威力皆积集</p><p>皆于业力而清净我今摧灭烦恼力</p><p>悉能降伏魔罗力圆满普贤一切力</p><p>普令清净刹土海普能解脱众生海</p><p>悉能观察诸法海及以得源于智海</p><p>普令行海咸清净又令愿海咸圆满</p><p>诸佛海会咸供养普贤行劫无疲倦</p><p>所有三世诸如来菩提行愿众差别</p><p>愿我圆满悉无余以普贤行悟菩提</p><p>诸佛如来有长子彼名号曰普贤尊</p><p>皆以彼慧同妙行回向一切诸善根</p><p>身口意业愿清净诸行清净刹土净</p><p>如彼智慧普贤名愿我于今尽同彼</p><p>普贤行愿普端严我行曼殊室利行</p><p>于诸未来劫无倦一切圆满作无余</p><p>所须胜行无能量所有功德不可量</p><p>无量修行而住已尽知一切彼<a href=\"/remen/shentong.html\" class=\"keylink\" target=\"_blank\">神通</a></p><p>乃至<a href=\"/remen/xukong.html\" class=\"keylink\" target=\"_blank\">虚空</a>得究竟众生无余究竟然</p><p>及业烦恼乃至尽乃至我愿亦皆尽</p><p>若有十方无边刹以宝<a href=\"/remen/zhuangyan.html\" class=\"keylink\" target=\"_blank\">庄严</a>施诸佛</p><p>天妙人民胜安乐如刹微尘劫舍施</p><p>若人于此胜愿王一闻能生胜解心</p><p>于胜菩提求渴仰获得殊胜前福聚</p><p>彼得远离诸恶趣彼皆远离诸恶友</p><p>速疾得见无量寿唯忆普贤胜行愿</p><p>得大利益胜<a href=\"/remen/shouming.html\" class=\"keylink\" target=\"_blank\">寿命</a>善来为此<a href=\"/remen/rensheng.html\" class=\"keylink\" target=\"_blank\">人生</a>命</p><p>如彼普贤大菩萨彼人不久当获得</p><p>所作罪业五无间由无智慧而所作</p><p>彼诵普贤行愿时速疾销灭得无余</p><p>智慧容色及相好族姓品类得成就</p><p>于魔外道得难摧常于<a href=\"/remen/sanjie.html\" class=\"keylink\" target=\"_blank\">三界</a>得供养</p><p>速疾往诣菩提树到彼坐已利有情</p><p>觉悟菩提转法轮摧伏魔罗并营从</p><p>若有持此普贤愿读诵<a href=\"/remen/shouchi.html\" class=\"keylink\" target=\"_blank\">受持</a>及演说</p><p>如来具知得<a href=\"/remen/guobao.html\" class=\"keylink\" target=\"_blank\">果报</a>得胜菩提勿生疑</p><p>如妙吉祥勇猛智亦如普贤如是智</p><p>我当习学于彼时一切善根悉回向</p><p>一切三世诸如来以此回向殊胜愿</p><p>我皆一切诸善根悉已回向普贤行</p><p>当于<a href=\"/remen/linzhong.html\" class=\"keylink\" target=\"_blank\">临终</a>舍寿时一切<a href=\"/remen/yezhang.html\" class=\"keylink\" target=\"_blank\">业障</a>皆得转</p><p>亲睹得见无量光速往彼刹极乐界</p><p>得到于彼此胜愿悉皆现前得具足</p><p>我当圆满皆无余众生利益于世间</p><p>于彼佛会甚端严生于殊胜莲花中</p><p>于彼获得受记莂亲对无量光如来</p><p>于彼获得受记已变化俱胝无量种</p><p>广作有情诸利乐十方世界以慧力</p><p>若人诵持普贤愿所有善根而积集</p><p>以一刹那得如愿以此群生获胜愿</p><p>我获得此普贤行殊胜无量福德聚</p><p>所有群生溺恶习皆往无量光佛宫</p><p>八大菩萨赞(出八大菩萨曼茶罗经末)</p><p>圆寂宫城门能摧户扇者</p><p>诸<a href=\"/remen/fofa.html\" class=\"keylink\" target=\"_blank\">佛法</a>受用救世我<a href=\"/remen/dl.html\" class=\"keylink\" target=\"_blank\">顶礼</a></p><p>自手流清水能除饿鬼渴</p><p>三界如意树顶礼莲花手</p><p>大慈水为心能息嗔恚火</p><p>顶礼慈氏尊能断欲弓弦</p><p>虚空藏妙慧虚空寂静尊</p><p><a href=\"/remen/shengsi.html\" class=\"keylink\" target=\"_blank\">生死</a>流解脱顶<a href=\"/remen/lifo.html\" class=\"keylink\" target=\"_blank\">礼佛</a>心子</p><p>无边有情惑能息无益心</p><p>普贤我顶礼善逝上首子</p><p>尘劳尽僮仆超胜魔罗军</p><p>顶礼金刚手能说一切明</p><p>顶礼妙吉祥持妙童子形</p><p>舒遍智慧灯攘夺三界明</p><p>一切除盖障是故我顶礼</p><p>无尽智慧尊能生无竭辩</p><p>如地诸有情所依一不断</p><p>坚慧悲愍藏地藏我顶礼</p><p>此真善逝子赞扬所获福</p><p>以此诸有情如彼成赞器</p><p>普贤菩萨行愿赞</p><p>速疾满普贤行愿陀罗尼曰</p><p>襄么悉底哩也(四合)地尾(二合)迦(引)南(二)怛佗(引)孽哆南(二)唵(引三)阿(引)戌嚩啰尾拟儞娑嚩(二合引)诃(引四)</p><p>每日诵普贤菩萨行愿赞后。即诵此<a href=\"/remen/zhenyan.html\" class=\"keylink\" target=\"_blank\">真言</a>才诵一遍。普贤行愿悉皆圆满。三摩地人速得<a href=\"/remen/sanmei.html\" class=\"keylink\" target=\"_blank\">三昧</a>现前。福德智慧二种庄严。获坚固法速疾成就</p></div>"
}]