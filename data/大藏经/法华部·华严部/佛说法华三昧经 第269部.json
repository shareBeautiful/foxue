[{
    "title": "佛说法华三昧经 第269部",
    "author": "沙门智严 译",
    "html": "<div class=\"B1_text\"><p>佛<a href=\"/remen/shuofa.html\" class=\"keylink\" target=\"_blank\">说法</a>华<a href=\"/remen/sanmei.html\" class=\"keylink\" target=\"_blank\">三昧</a>经</p><p>宋凉州<a href=\"/remen/shamen.html\" class=\"keylink\" target=\"_blank\">沙门</a>智严译</p><p>佛在罗阅只耆阇崛山中。与诸尊<a href=\"/remen/dizi.html\" class=\"keylink\" target=\"_blank\">弟子</a><a href=\"/remen/biqiu.html\" class=\"keylink\" target=\"_blank\">比丘</a>千二百五十。菩萨七万三千人。诸释梵不可复计。十方飞来无央数。皆<a href=\"/remen/shentong.html\" class=\"keylink\" target=\"_blank\">神通</a>妙达。复有他方恒边沙诸<a href=\"/remen/tianren.html\" class=\"keylink\" target=\"_blank\">天人</a>及诸菩萨。如是等百亿千恒沙。皆来会在佛前坐。时<a href=\"/remen/sheli.html\" class=\"keylink\" target=\"_blank\">舍利</a>弗须<a href=\"/remen/puti.html\" class=\"keylink\" target=\"_blank\">菩提</a>等诸尊菩萨。皆有疑心念言。何<a href=\"/remen/yinyuan1.html\" class=\"keylink\" target=\"_blank\">因缘</a>诸上人。皆来在是间会。有何异要之瑞应。尔时诸弟子。起疑心念。为佛作礼长跪欲问佛。佛时已放无数光从口出。若千亿亿稍稍引大遍<a href=\"/remen/xukong.html\" class=\"keylink\" target=\"_blank\">虚空</a>明。远照恒边沙刹土。地复震动。于是尽明。即不复见<a href=\"/remen/foshen.html\" class=\"keylink\" target=\"_blank\">佛身</a>相。大众愕然。共议佛三昧为何所之趣。各自思之。即便还坐三昧。求佛至处座前有菩萨名慧相。便报言。善哉善哉。当尔贤者。思惟了不知所至处。须臾罗阅王后宫太子皇女及婇女夫人。三万二千人。皆从共来诣山中到不见佛。复有不想菩萨。问王将从何多。王名辩通。答言。见<a href=\"/remen/foguang.html\" class=\"keylink\" target=\"_blank\">佛光</a>明故来耳。王女名利行。便问菩萨。佛今所在为到何方。答曰。向已求佛。了不知。处女答曰。卿是佛第一神通者。应当知处。菩萨答曰。且坐。须臾顷。地即震动。从地中出。坐自然大宝莲华上。众坐上人愕然。王女利行。起为佛作礼讫。住佛前说偈问佛</p><p>向见大光明疑佛有异要</p><p>故来将大众欲问心狐疑</p><p>反更不见佛意甚有怪惊</p><p>愿得具为说当令大众解</p><p>各发一三昧推求佛身相</p><p>了言不知处各共坐作议</p><p>更起何三昧毕欲求佛意</p><p>女来问众等佛今为所在</p><p>纯行有至心必欲有所问</p><p>愿见<a href=\"/remen/shizun.html\" class=\"keylink\" target=\"_blank\">世尊</a>授令意解狐疑</p><p>具为现众等分别解说之</p><p>向所三昧处所名在何所</p><p>佛语女利行。所问甚深。当为汝分别说。向所三昧。名法华。譬如大国中有一树。有一华覆三千大千刹土。其香熏恒边沙佛国。若有人。得闻名字若知解。自然疾得是三昧。若诸病痛者。得闻是三昧。应时自解。人根众病消尽。女利行问佛。何谓华之威德。乃有是慧。佛语女利行。华者一树之色。人见莫不爱乐。欲得之者。法华三昧是。<a href=\"/remen/shengsi.html\" class=\"keylink\" target=\"_blank\">生死</a>中之色。大光受有形。人不知不闻。不信是三昧。不奉行之。未应菩萨不见慧。失人之本。反随沫流。终已不见明。女利行复问佛。今欲得是三昧。行何法。有几事。行得人中。愿佛弘慈恩润。广开行议。令一切闻解。皆入三昧中。佛言。善哉善哉。多所度脱。永度无极。有二事。何谓为二。一者知法身如幻如化。二者知淫怒痴无根无形。佛尔时说偈言</p><p>法身有一切化幻现沉浮</p><p>淫怒痴无形如水现泡沫</p><p>观察人身物如灭无形住</p><p>离散合自成分别计皆空</p><p>佛语女利行。复有四事。别如行三昧者。何谓为四。一者行戒无色想。二者行檀无受者。三者不厌无乱者。四者行智无愚者。是为四。佛尔时说偈言</p><p>不犯戒无毁行檀不入智</p><p>不厌无痴乱不愚无<a href=\"/remen/zhihui.html\" class=\"keylink\" target=\"_blank\">智慧</a></p><p>不说无<a href=\"/remen/xingzhe.html\" class=\"keylink\" target=\"_blank\">行者</a>有行不言向</p><p>三昧可得入无处无中边</p><p>佛语女利行。复有三十六事。是为三昧所见事。何谓三十六事。不见生不见死。不减不增。不出不入。不在外不在内。无住无止。无水色无火色。无风色无地色。无痛无痒无思无想。无生无死无识。无贪无淫。无嗔无恚。无愚无痴。无悭无施。无恶无善。<a href=\"/remen/wuxin.html\" class=\"keylink\" target=\"_blank\">无心</a>无意无识行。不起上若干事。不灭上若干事。如一无形像。是为三十六事法华所见事。佛尔时说偈言</p><p>不想念无念不行色想要</p><p>无行法华净空寂无吾我</p><p>不处有入中没灭无形像</p><p>不观善以恶俱皆空自然</p><p>佛告女利行。法华三昧所见。譬亦如是。佛说是三十六事品时。无数天人及<a href=\"/remen/shijian.html\" class=\"keylink\" target=\"_blank\">世间</a>大众人。及王所侍从。大小合有四十亿万。皆发无上正真道意。女利行及后宫人。三万二千婇女夫人。逮得无所从生法乐。于中立女。见众人皆发道意。心甚<a href=\"/remen/huanxi.html\" class=\"keylink\" target=\"_blank\">欢喜</a>。起为佛作礼。绕佛三匝。住佛前说偈言</p><p>世尊实神妙演知三世事</p><p>断世淫怒垢开化沫流人</p><p>皆到无为城快乐乃安宁</p><p>如是天人中地为大动倾</p><p>今日合大众亿亿百万千</p><p>当来及过去现在得自然</p><p>愿得大普恩法华威神力</p><p><a href=\"/remen/sanjie.html\" class=\"keylink\" target=\"_blank\">三界</a>一切人皆得是三昧</p><p>令我值在世常行法华事</p><p>使世无老死快乐无忧患</p><p>三苦自然除皆如为三昧</p><p>空想于愿识自然现相好</p><p>教授沫流人得意慈普行</p><p>光光威仪好等为身如来</p><p>合聚于沫生三昧豫生行</p><p>便使于空中得慧如上首</p><p>女利行说偈已作是念。今欲教授人。不见法则。何事开解人。佛即知女心中念。便语女。欲持何法。教何人法。复何所在人。复何所止。立女白佛言。如是所说。无法无教无人。佛语女。无法有八事行。无教有六事除。无人有七事散。女问佛。何谓八事行六事除七事散。佛言。一者直见不邪。二者直闻不听。三者直治不曲。四者直说不烦。五者直行不迷。六者直念不思。七者直意不动。八者直受不寻。是为八事行无法。何谓无教六事除。一者不念有见无见无。二者不念有声无声无。三者不念有味无味无。四者不念有香无香无。五者不念有触无触无。六者不念有意无意无。是为六事除。何谓无人七事散。无水色。无风色。无火色。无地色。无心色。无识色。无行色。是为七事散。无人可教。当作此解。佛尔时说偈言</p><p>若有解法华三昧要句品</p><p>当念勤<a href=\"/remen/jingjin.html\" class=\"keylink\" target=\"_blank\">精进</a>晓解得正言</p><p>七八六已足计本无形迹</p><p>不受自可欲去想安寂然</p><p>说法无言教不见有<a href=\"/remen/shouming.html\" class=\"keylink\" target=\"_blank\">寿命</a></p><p>人本空无寂不解沫言有</p><p>不除不断欲出入无住处</p><p>无痛无思想不生不死灭</p><p>有念为劳苦不复着因缘</p><p>示现有<a href=\"/remen/seyu.html\" class=\"keylink\" target=\"_blank\">色欲</a>已反爱灰尘</p><p>观见有病痛常意与本并</p><p>慧见不空念寂寂安空空</p><p>法华三昧现不出不入住</p><p>无见不见空是为疾得如</p><p>便能行施法以慧为<a href=\"/remen/bushi.html\" class=\"keylink\" target=\"_blank\">布施</a></p><p>说慧等如是诸佛皆称叹</p><p>女闻说是时。倍复踊跃欢喜。起为佛作礼。踊在空中去地七尺。还坐金刚莲华上。时坐中有比丘心念言。是为真是女为幻人。自起为佛作礼长跪叉手。说偈问佛言</p><p>本自生愚痴不识道慧义</p><p>不知女利行为是真男女</p><p>审是一定人用法何复问</p><p>真是女子身所问何以深</p><p>生来侍<a href=\"/remen/fofa.html\" class=\"keylink\" target=\"_blank\">佛法</a>未见如是人</p><p>所见非凡及智慧何以尔</p><p>本从何方来而生于王家</p><p><a href=\"/remen/suming.html\" class=\"keylink\" target=\"_blank\">宿命</a>行何法逮及几佛来</p><p>精进健乃尔所问如来报</p><p>戒具真有行能问如有说</p><p>能忍有柔意但能口说行</p><p>休心意何如实欲往试之</p><p>可应几法住往对不起意</p><p>若实有智慧我欲从解要</p><p>省视所说法咏广入道俗</p><p>有何异心意独得是智慧</p><p>佛便语比丘言。自若干因缘。即说偈报言</p><p>女利行本心立德识本处</p><p>在世来千岁常习于三昧</p><p>心解众色要寂然与禅同</p><p>真是女子身不为化来现</p><p>本从无色世今来在世界</p><p>续复如本行已行便立正</p><p>无身现说心普念众慈行</p><p>念法空为本不起因缘相</p><p>比丘自不解何怪是女身</p><p>不见无有本反自受缚着</p><p>禅思欲去色更反为色乱</p><p>远苦避三毒已入三毒苦</p><p>汝自不解身自谓得常安</p><p>万物如幻化入出无形住</p><p>四色本虚空自然受形着</p><p>爱习自拘限坏本起末欲</p><p>尔时比丘八万四千人。闻说偈意解。即发无上正真道意。不可计天人。散华名香皆来<a href=\"/remen/gongyang.html\" class=\"keylink\" target=\"_blank\">供养</a>佛。时舍利弗心念。女子乃有是辩。何不去女作男。佛即知舍利弗心所念。便语舍利弗。汝自问女。舍利弗即问。唯女利行。所说非常事。如与如来共对语。何不去女作男。女利行答言。唯舍利弗。<a href=\"/remen/daode.html\" class=\"keylink\" target=\"_blank\">道德</a>之要以慧善见。不视于四色。是地水火风。五情合六入为衰。心<a href=\"/remen/yishi.html\" class=\"keylink\" target=\"_blank\">意识</a>如幻如化。出入无形。痴意不尽。故与三流对。更出浮沉。何足珍。虽漏尽结解。有不净想。无色如为恶。苦住反为乐。舍利弗问。<a href=\"/remen/xuefo.html\" class=\"keylink\" target=\"_blank\">学佛</a>之法。应有谤毁言不。女问。贤者舍利弗。云何为谤毁。答言。一好一恶。是为谤毁。女报言。未晓未了。大人所说。不以小为小大为大。好恶无二。等无异。谤身。身是色。谤意。意无形。四色法空。无形无造。何所受谤毁者。舍利弗答曰。卿所说是菩萨大人所行。卿未应菩萨。何缘乃说此事。女报言。大人为以何立。报言。普等为言。何谓为普。教授十方人。远苦得道。是为普。唯贤者所说。不说普。说生死勤苦耳。女语舍利弗。谓为普者。不见有人无人有教无教有法无法所念。是曰为普。不为见生死苦欲教之令得道。是为普。舍利弗。无有辩才析答此言。女尔时说偈叹曰</p><p>人用三尘乱辄为六衰着</p><p>五恶十贼对三厄堕困穷</p><p>十二连相续四色拘没三</p><p>不解名颠倒坐受空聚藏</p><p>无故没三淫自网投深渊</p><p>坚藏畏二三自灭更受生</p><p>宛为空所缚恒怀不净想</p><p>自呼是常安为得真自然</p><p>是辈满阎浮亿亿百万千</p><p>所行遍十方不益一切人</p><p>当有随受行皆共堕海流</p><p>可作大法行入海勉欲根</p><p>决海令灭尽平故无还流</p><p>返原尽欲室令人归故乡</p><p>故乡名无为号字清净堂</p><p>快乐多紫金入出杨光明</p><p>恒边沙劫佛莫不称叹说</p><p>以法空无戏<a href=\"/remen/wuxiang.html\" class=\"keylink\" target=\"_blank\">无相</a>不愿识</p><p>渊流以海水皆复不足说</p><p>广意开化人自然常自安</p><p>惟念诸贤者乃自反不解</p><p>无故自受缚幻化受<a href=\"/remen/baoying.html\" class=\"keylink\" target=\"_blank\">报应</a></p><p>尔时四万二千罗汉。皆正意。第七住。八万五千释梵。皆逮无所行从生。六万四千贤女。起为佛作礼。住佛前说偈言</p><p>今日女利行为我众等说</p><p>闻说佛深法令我心开解</p><p>实欲知道德皆从何所来</p><p>聚合众一切有何神妙德</p><p>而致与大众莫不惊愕心</p><p>伏意往乐从随教之所行</p><p>愿欲求天尊愍发起濯众</p><p>至心受大慧如来神化现</p><p>应时诸女身倒愿去色欲</p><p>便欲作沙门佛之知我情</p><p>毕觉诸审谛使身如菩萨</p><p>宣佛神道教当复转化人</p><p>诸贤大众女俱起在佛前</p><p>头面稽首礼愿得如佛像</p><p>佛语诸女。所说实至心。今欲求所愿。先当报父母。次当复由王得听可去耳。于是诸女。说偈报白言</p><p>欲愿作沙门先当报父母</p><p>次当复由王得听可作道</p><p>为道不苦晚但当勤开心</p><p>晓解心意本一切与同等</p><p>便有决大意心解乃至道</p><p>道从解心起不住于缚着</p><p>化达观众见如复心出生</p><p>从本知本空知皆非常苦</p><p>心乱便随流所见必有对</p><p>不生<a href=\"/remen/shane.html\" class=\"keylink\" target=\"_blank\">善恶</a>想尔乃作沙门</p><p>诸贤女。起往至父母所。长跪白父母及大王。今日受王恩德。来诣佛所。为尊女利行问佛深妙法。欲求无为道。现身及一切佛。为女说本末生死苦痛。但为色欲着。不知道德本。缘是<a href=\"/remen/wuchang.html\" class=\"keylink\" target=\"_blank\">无常</a>至。当就三苦勤。愿欲作沙门。愿父母听我作沙门。当得道还度父母。父母语诸女。求自然道。各自见便利。随意所习行。汝曹尚去。我亦随汝去。汝自白语王。得听便自去用问我为。诸女稽首大王前。泪出而言。人在三界中。苦欲坐色想。不得<a href=\"/remen/zizai.html\" class=\"keylink\" target=\"_blank\">自在</a>。无常卒至无有代者。实欲作沙门。并与诸女俱。无为得道者。当还度父母。王愿从本意。王语女利行等。早欲使汝去。随行作沙门。以汝三事未足。是以不遣汝耳。一者未尽学识诸礼教。二者常乐未有见苦。三者口食恣味未有足者。以是故。不欲遣汝耳。若有至意者。便去勿疑。吾亦欲作沙门。王即起至佛所。作礼白佛言。闻说智慧意甚愿乐。国付太子。身归三尊给侍左右。并受法教。欲作沙门求道如佛。佛即放光若干种色。其明照十方。地为六反震动。诸天作乐覆满于虚空。散华名宝覆三千大千刹土天下丘墟皆平。其有大山。化为黄金。枯木更生。中有不端正者。皆得愿。树木枯者。皆生条叶。自然风吹。皆歌叹佛<a href=\"/remen/gongde.html\" class=\"keylink\" target=\"_blank\">功德</a>。生华者即自堕落。各气到佛所。罗住空中。各说偈赞佛功德</p><p>今蒙圣神力得救死复生</p><p>光色还本然复实滋道成</p><p>生死淫乱色譬于枯木时</p><p>值佛说音声还来合本并</p><p>六色沉着瞑四色合五欲</p><p>分别法空然解道成法行</p><p>为得真定智快乐得安宁</p><p>一切皆欢喜稽首<a href=\"/remen/lifo.html\" class=\"keylink\" target=\"_blank\">礼佛</a>足</p><p>尔时诸六通及罗汉。见华有是说。女利行即化为男子。复为菩萨一女子。作是二化变。众坐莫不欢喜。时一佛刹中无有女人。诸六通道者十万五千人。三万须陀洹。皆得阿惟越致。八万六千人及阿那含皆得柔顺法忍。不可计罗汉。更发无上正真道意。其有辟支佛行。即如<a href=\"/remen/mile.html\" class=\"keylink\" target=\"_blank\">弥勒</a>辈。王即以国付太子。太子名辩积。拜跪白大王。王为欲施子孙之殃。与色身之福。施子孙。当以法财之利。持诛灭之怨大罪。与子孙。大国之治世世漏没。人根不知大慧。灭善之路。与子孙。当奈何。父王有教。不得不从。辄便<a href=\"/remen/libai.html\" class=\"keylink\" target=\"_blank\">礼拜</a>。辞王而去。还国宫殿。坐领国。普告。若不到佛所求无为道作善孝者。罪与三逆等。太子于殿上。精进勇慧。广开大道意。心甚过本无量。即灭一城之恶。地即为六反震动。时人民皆言。愿太子便得作佛。我曹大众。皆当承弟。亦当作佛。佛时笑。五色光出。照于十方佛刹。人民皆发愿。令我得道如佛。天下饮食自然在前。如忉利天上。其国菩萨。皆如阿弥陀国中。太子辩积。得功德在宫七日。出诣佛所。从大众群臣大小人民无央数至佛所。为作礼住佛前。说亿亿万千偈。赞曰</p><p>佛作三昧决功德甚巍巍</p><p>光相威神照感动三千刹</p><p>施人无上慧德普入众心</p><p>感发开童蒙莫不受福成</p><p>演咏法华事改世濯群异</p><p>降伏犷强者和更受柔顺</p><p>等寻道场光世人受业长</p><p>去老逮空寂不死而复生</p><p>除病远秽辱色想没灭劳</p><p>阴盖即以除清净无欲尘</p><p>思想受欲定流布还无为</p><p>空定常寂然不住不然行</p><p>不行无法识示现光相成</p><p>本法无增减常安寂空空</p><p>如来现神化一切得真道</p><p>愚痴寂然定心与无生同</p><p>我今听说法演出法华慧</p><p>心解得发愿一切得如佛</p><p>今欲城国土愿便说法华</p><p>以何法行得当有几事解</p><p>疾得是法华依义说其慧</p><p>皆令分别知一切心得解</p><p>晓了诸<a href=\"/remen/fashi.html\" class=\"keylink\" target=\"_blank\">法事</a>当从中外得</p><p>得之为远近便可立得佛</p><p>复更于劫数久从几佛受</p><p>解慧而有要须臾变化成</p><p>愿以具演说皆令大众知</p><p>太子及众人作礼还复坐</p><p>佛语女利行。欲知法华之开解所示现也。当来过去现在诸佛。皆从是散身譬喻品得道知谛。尔时有亿百千天及诸梵。不可计人民。四十八万菩萨。逮得无所从生。其有声闻皆更发意。时不想菩萨白佛言。今日大众听闻法华三昧。解说事要都未受诀。佛告菩萨。今日说法华三昧者。皆以授诀有劫数。各各自有国土处所。是故不复说耳。若汝不解。自往皆问之。时太子及女利行。即白菩萨心中所欲问。即各说偈答报言</p><p>惟贤上智慧何以不解要</p><p>其有求想报皆为不受慧</p><p>当说有处所则非法华事</p><p>要当须口说欲听真高声</p><p>不解其本末语亦俱不知</p><p>指示道径法犹若如盲人</p><p>师子之大音尚复呼小声</p><p>受诀已得佛不知礼正道</p><p>受诀有国土譬亦如幻化</p><p>有对便出应不复预思想</p><p>见附住教授弥及去来今</p><p>神通无不知不须有言说</p><p>受诀在空无寂然安无为</p><p>常定不动转私细人不知</p><p>开演于未然寂静无所为</p><p>是为所乐国清净为证正</p><p>不念有思想是为快法安</p><p>相好示光明是为勤苦现</p><p>弟子有人民是为入欲浊</p><p>不苦不勤念都尽不起灭</p><p>如是说十八万亿偈报。菩萨即欢喜。说偈赞曰</p><p>我自生愚痴不解上人语</p><p>不知其音法反呼未受决</p><p>如今所说偈甚深难具陈</p><p>愿发本时意与神共参论</p><p>时太子白佛言。今诸贤皆尚不解要。以善权方便开解。佛即笑。五色光从心口出。十方皆明。阿难白佛。佛不妄笑。笑必有意。愿闻其说。佛语阿难。汝见大众不。阿难答言见。今是如来。问皆具答。各各在十方<a href=\"/remen/jiaohua.html\" class=\"keylink\" target=\"_blank\">教化</a>。度恒沙等天人民。皆使作佛。尔时自然雨香华七宝。覆三千大千刹土。而周匝遍无有空处。佛语太子。此法华所解。人身之事如是。尔时不可计洹沙百千人民。皆发无上正真道意。逮无所从生心。无数千声闻。皆逮阿惟越致地。阿难长跪白佛言。此名何经。云何奉行。佛语阿难。名法华三昧。女利行所问解人身散情经要集。若有男女。书写讽诵读。胜行檀八十劫。若供养对跪拜者。胜菩萨行慈三千亿万劫。若当晓解展转相教。胜供养恒边沙佛。若有一闻是经者。不复更生死勤苦。不信谤者。此人以随末流。未复还本。佛语阿难。嘱累汝法华三昧事。千劫尚不能尽。粗说要谛。受书持奉行。勿得减一字。正书句逗相得。太子所从大众开解。各得道慧。皆如上首。起为佛作礼而去法华三昧经</p></div>"
}]