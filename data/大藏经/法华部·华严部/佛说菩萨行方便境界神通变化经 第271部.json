[{
    "title": "佛说菩萨行方便境界神通变化经 第271部",
    "author": "求那跋陀罗 译",
    "html": "<div class=\"B1_text\"><p>第一卷第二卷第三卷</p><p>佛说菩萨行方便境界<a href=\"/remen/shentong.html\" class=\"keylink\" target=\"_blank\">神通</a>变化经 卷上</p><p>宋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>法师求那跋陀罗译</p><p>如是我闻。一时佛在优禅延国。住旃茶钵树提王园。其中多有诸娑罗树。多罗树。迦尼迦罗树。尼拘罗树。博叉树。优昙钵罗树。复有婆师华。陀腻迦华。阿提目多华。瞻婆华。阿叔迦树。波吒罗树。以为<a href=\"/remen/zhuangyan.html\" class=\"keylink\" target=\"_blank\">庄严</a>。又有泉井池沼江河清流庄严。又有青黄赤白莲华遍诸水上。鹅雁鸳鸯拘那罗鸟。钵吒军陀鹦鹉鸜鹆。命命诸鸟出种种音。多诸黑蜂出妙音声。多软深草遍布大林。与大<a href=\"/remen/biqiu.html\" class=\"keylink\" target=\"_blank\">比丘</a>众十二亿俱。大德<a href=\"/remen/sheli.html\" class=\"keylink\" target=\"_blank\">舍利</a>弗。大目揵连。摩诃<a href=\"/remen/jiaye.html\" class=\"keylink\" target=\"_blank\">迦叶</a>。阿尼揵陀。须<a href=\"/remen/puti.html\" class=\"keylink\" target=\"_blank\">菩提</a>。大迦旃延。摩诃劫宾那。离波多。波宾那。难提翅那那提迦叶。伽耶迦叶。富楼那弥多罗尼子。憍梵波提。那陀翅那。周梨槃特。闼婆摩罗子。呿陀婆林。难陀。摩诃拘絺罗。罗睺罗。大德阿难等。而为上首。十二亿俱。一切入一法界处行。进入一切诸法。如性行<a href=\"/remen/xukong.html\" class=\"keylink\" target=\"_blank\">虚空</a>行。无依止处无依止行。离诸一切所起覆盖障碍结缠。入度如来。无有法界近一法界。向一切智道而不休废。欲一切智心无退转。<a href=\"/remen/zhihui.html\" class=\"keylink\" target=\"_blank\">智慧</a>了别得到<a href=\"/remen/bian.html\" class=\"keylink\" target=\"_blank\">彼岸</a>。勤进<a href=\"/remen/xiuxing.html\" class=\"keylink\" target=\"_blank\">修行</a>方便境界。摩诃波阇波提。耶输陀罗等。与八亿<a href=\"/remen/biqiuni.html\" class=\"keylink\" target=\"_blank\">比丘尼</a>俱。一切成就白净之法。皆悉善行。一切智道近一切智。善行进入无有法性。观一切法无有性相。自解诸法实际无际。得于无碍<a href=\"/remen/jietuo.html\" class=\"keylink\" target=\"_blank\">解脱</a>智慧。随应<a href=\"/remen/zhongsheng.html\" class=\"keylink\" target=\"_blank\">众生</a>。所应调伏。善能示现。复与七十二亿大菩萨众。其名曰大力菩萨。大力持菩萨。大变化菩萨。大变化王菩萨。大进趣菩萨。大进揵菩萨。大吼菩萨。大吼意菩萨。大众主菩萨。大香象菩萨。大月菩萨。善月菩萨。<a href=\"/remen/gongde.html\" class=\"keylink\" target=\"_blank\">功德</a>月菩萨。宝月菩萨。普照月菩萨。法无垢月菩萨。月照菩萨。妙名月菩萨。放光月菩萨。满月菩萨。<a href=\"/remen/fanyin.html\" class=\"keylink\" target=\"_blank\">梵音</a>菩萨。梵主雷音菩萨。地音菩萨。法界音声菩萨。降一切魔场音菩萨。妙音声菩萨。普告音菩萨。无<a href=\"/remen/wangxiang.html\" class=\"keylink\" target=\"_blank\">妄想</a>分别音菩萨。地轮音菩萨。一切无障音菩萨。普藏菩萨。无垢普藏菩萨。德藏菩萨。照藏菩萨。宝藏菩萨。月藏菩萨。日藏菩萨。炽藏菩萨。莲<a href=\"/remen/huazang.html\" class=\"keylink\" target=\"_blank\">华藏</a>菩萨。莲华德藏菩萨。大意菩萨。益意菩萨。妙意菩萨。好意菩萨。胜意菩萨。增意菩萨。无边意菩萨。广意菩萨。觉意菩萨。无尽意菩萨。须弥灯菩萨。大灯菩萨。法炬灯菩萨。照一切方灯菩萨。普灯菩萨。灭一切闇灯菩萨。照一切道灯菩萨。一照明灯菩萨。月灯菩萨。日灯菩萨。离一切恶道菩萨。魔不降伏菩萨。大魔不降伏菩萨。威德菩萨。无降伏菩萨。无能测菩萨。威德觉干恶菩萨。得大势菩萨。<a href=\"/remen/gsyps.html\" class=\"keylink\" target=\"_blank\">观世音菩萨</a>。<a href=\"/remen/mile.html\" class=\"keylink\" target=\"_blank\">弥勒</a>菩萨。文殊师利童子菩萨摩诃萨等。七十二亿俱。皆是一生。得陀罗尼。得诸<a href=\"/remen/sanmei.html\" class=\"keylink\" target=\"_blank\">三昧</a>。得无边乐说。得无碍无所畏。获得神通到于彼岸。能过无边佛之刹土。游于神通身心解脱。诸碍无碍智见成就。无佛世界现佛出世。善转法轮无有错谬。随于一切众生所解。而为<a href=\"/remen/shuofa.html\" class=\"keylink\" target=\"_blank\">说法</a>说无作法。于法性中无有动发非不动发。其心入度到于彼岸。演说空法吼大师子吼。降伏破坏一切外道。伏魔怨敌。得诸菩萨所行神通。断离爱嗔其心平等。如地水火风。入于一切如来密处。为一切众生而作佛事。常为诸佛之所赞叹。<a href=\"/remen/shouchi.html\" class=\"keylink\" target=\"_blank\">受持</a>一切未来世劫。受持一切如来法性。雨于法宝。叹其所有一切功德。不可穷尽。为世界主本愿成就。行于如来解脱之行。先已善修行于大乘。信眼清净无有垢污。常恒勤进<a href=\"/remen/gongyang.html\" class=\"keylink\" target=\"_blank\">供养</a>给事诸佛如来。能善庄严不退庄严趣向大悲。其心解性无可比喻。<a href=\"/remen/chaodu.html\" class=\"keylink\" target=\"_blank\">超度</a>疑佛犹豫惑心。为过诸佛之所护持。复有无量优婆塞优婆斯。于此三千<a href=\"/remen/daqianshijie.html\" class=\"keylink\" target=\"_blank\">大千世界</a>威德无喻。诸天天主。诸龙龙主。夜叉夜叉主。乾闼婆乾闼婆主。阿修罗阿修罗主。迦楼罗迦楼罗主。摩睺罗摩睺罗主。紧那罗紧那罗主。人非人人非人主。一切各与百千眷属皆来会坐。尔时<a href=\"/remen/shizun.html\" class=\"keylink\" target=\"_blank\">世尊</a>。无量百千大众围绕。坐于德藏师子之座。蔽诸大众身光猛盛照明无垢。犹如须弥显于大海映蔽诸山照明挺特。世尊亦尔。坐师子座覆蔽一切诸天世人。殊特猛盛照明无垢。犹十五日月盛满已隐蔽众星照明清净。世尊亦尔。隐蔽一切诸天世人。照明清净。犹如虚空清明净洁无有云翳。日放明网。隐蔽山光萤火闇已极照明净。世尊亦尔。坐师子座。降伏隐蔽诸天世人极为照明。亦复隐蔽释梵护世等光。犹如闇夜于高山顶炽然大火照明清净。世尊亦尔。处师子座。降伏隐蔽诸天世人。光极照明清净无垢。如师子兽王降伏一切诸小禽兽。世尊亦尔。处师子座。降伏隐蔽一切<a href=\"/remen/tianren.html\" class=\"keylink\" target=\"_blank\">天人</a>。如毗琉璃如意宝珠八楞无垢放净光明。世尊亦尔。处师子座。端严殊妙明照十方。如转轮王降伏四域所有众生。世尊亦尔。处师子座。降伏隐蔽诸天世人如释提桓因着释迦毗楞伽宝璎珞已处善法堂降伏隐蔽诸天光明。世尊亦尔。处师子座。降伏隐蔽诸天世人。照明清净。尔时文殊师利童子。知大众心已。见如来身威德隆盛。作是思惟。是何光瑞。世尊今坐于师子座。极为光明清净殊特。大会甚多。我今当问如来是义。尔时文殊师利童子即从座起。正于衣服。偏袒右肩。右膝着地。合掌向佛。以偈赞曰</p><p>十力照光明降伏天世人</p><p>三有无与等众生无有过</p><p>如须弥天居悉照明诸方</p><p>降伏蔽诸山勇出照众山</p><p>佛持德亦尔智山勇出世</p><p>降伏蔽诸众常恒净照明</p><p>如月处虚空日月功德照</p><p>盛满极圆足降伏蔽诸宿</p><p>十力亦如是<a href=\"/remen/dizi.html\" class=\"keylink\" target=\"_blank\">弟子</a>星围绕</p><p>放净月光明能照人天世</p><p>喻如日宫殿照明降一切</p><p>人尊主如是降伏人天世</p><p>犹如山顶火闇夜照诸方</p><p>智光明如是调御放妙光</p><p>如师子兽王显威德降兽</p><p>外道众如是显照明降伏</p><p>人主转轮王威德降伏世</p><p>世调御如是降伏照诸世</p><p>三十三天王降伏胜诸天</p><p>无等亦如是降伏照诸众</p><p>尔时文殊师利童子。偈赞佛已。合掌白佛言。惟愿世尊。今为此众。说菩萨行方便境界神通变化经。若众生闻趣上<a href=\"/remen/xingzhe.html\" class=\"keylink\" target=\"_blank\">行者</a>。当发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。向下行者得上胜进。已发无上菩提心者。增益无上菩提境界。<a href=\"/remen/xiedai.html\" class=\"keylink\" target=\"_blank\">懈怠</a>众生发大欲乐。退道众生安菩提道。趣菩提道诸众生等。具足庄严如来智度。文殊师利如是请已。佛告文殊师利。如来应供正遍知所说难解。当何缘说。何缘进入。难知难觉难可测量难教难度。诸天世人坏威仪者。及<a href=\"/remen/pojie.html\" class=\"keylink\" target=\"_blank\">破戒</a>者。不能解知。下众生等所不能解。诸坏心者所不能信。为恶知识之所摄者。所不能入。离善知识者。所不能知。不为诸佛所护持者。不能听受。况当解趣。无有是处。惟除诸佛所护持者。尔时世尊而说偈言</p><p>文殊听我说汝所问事义</p><p>下暗不能行不知此法性</p><p>于先佛不行调御世不护</p><p>若闻此法者无有恭敬心</p><p>恶知识所摄离善知识人</p><p>若闻如是法疾退堕大山</p><p>小心无进行无有胜妙心</p><p>下人无信解是等闻不喜</p><p>佛悲彼不说勿娆彼众生</p><p>不信此法故长夜无利益</p><p>尔时文殊师利童子白佛言。世尊。此所集众皆悉清净。先有善行。多供给事过去诸佛善知识。摄善净信根。恭敬出世解脱之法。善知净心。毕竟善解善教。如此等众皆悉集会。能知能解如此之法。善哉世尊。愿今演说。摄取利益诸众生故。重说偈言</p><p>此多众生求法利善知解了此法性</p><p>过去诸佛所修行是故说法调御师</p><p>悉皆恭敬合掌住瞻视谛观世调御</p><p>调御为此生悲心大觉愿说胜妙法</p><p>我今咸请于法王愿当演说胜妙法</p><p>为利摄取菩萨故人尊愿开善法藏</p><p>文殊师利如是请已。佛即赞言。善哉善哉。文殊师利。汝问如来应供正遍知如是之义。文殊师利。汝今悉知一切法行。于诸法中无有疑惑。汝已善觉智慧方便。文殊师利。汝多利益诸众生行。文殊师利。汝为未来诸菩萨等作大光明。文殊师利。汝今谛听。善思念之。吾今当说菩萨所行方便境界神通变化经。文殊师利诸菩萨言。如是世尊。当至心听。佛言。善男子。若有成就十二功德法。是善男子善女人等。能发阿耨多罗三藐三菩提心。何等十二。有妙解性离下解行。有性行悲生于白净。有心专行坚受无为。有善庄严久修善行。有善恭敬供养诸佛善集白净法。有身业口业意业无作离一切恶。有远恶知识近善知识。有如说如作无有谀谄。有善觉知法不贪于味节量而食。有如来护持离魔所持。有常一切诸众生中生于悲心。亦不放舍一切众生。心亦不贪。有<a href=\"/remen/yinyuan1.html\" class=\"keylink\" target=\"_blank\">因缘</a>力功德庄严。善男子。是名成就十二功德法。善男子善女人。发于阿耨多罗三藐三菩提心。是利益心。能与一切众生乐故。哀愍心。不作诸恶故。大悲心。堪任荷负诸众生故。大慈心消灭一切诸恶道故。白净心。不求余乘故。无爱心。离于一切结使浊故。是净心。其性净故。如幻心。无有物故。无所有心。离所有故。坚固心。不动摇故。不退转心。达诸法故。度于一切众生之心。如说作故。尔时世尊。而说偈言</p><p>若有<a href=\"/remen/fozi.html\" class=\"keylink\" target=\"_blank\">佛子</a>善修行清净之法满足心</p><p>一切众生慈悲心柔软之心为菩提</p><p>本先远离恶知识近示菩提善知识</p><p>誓愿勤进菩提果生于觉知菩提心</p><p>恒常不生疲厌心所修行行如本际</p><p>犹如金刚不退心如是等生菩提心</p><p>于诸众生慈悲心安诸众生住乐故</p><p>远离一切诸恶故是等疾生菩提心</p><p>慧者不求于余乘思惟菩提胜功德</p><p>净心无垢亦无爱如是等欲菩提心</p><p>离物悲物无有爱其性犹如电幻等</p><p>离一切物无有相佛说菩提心等是</p><p>离一切使一切恶无垢明了如虚空</p><p>一切文字不可见此说菩提心清净</p><p>是菩提根胜妙行亦陀罗尼诸辩者</p><p>亦是诸根及众好此是得佛诸功德</p><p>佛告文殊师利。菩萨安住。见于如是十二功德勤进修行檀波罗蜜。何等十二。见菩提道安和调适。勤进修行檀波罗蜜。见大富族。勤进修行檀波罗蜜。见生可爱种姓中故。勤进修行檀波罗蜜。见离悭垢。勤进修行檀波罗蜜。见施心具足。勤进修行檀波罗蜜。见关闭于饿鬼门故。勤进修行檀波罗蜜。见财多共欲求坚固。勤进修行檀波罗蜜。见诸所须<a href=\"/remen/zizai.html\" class=\"keylink\" target=\"_blank\">自在</a>具足。勤进修行檀波罗蜜。见修习行一切舍已。勤进修行檀波罗蜜。见离贪惜舍一切物。勤进修行檀波罗蜜。见我当满檀波罗蜜故。勤进修行檀波罗蜜。见应慎行如来教敕故。勤进修行檀波罗蜜。所有<a href=\"/remen/bushi.html\" class=\"keylink\" target=\"_blank\">布施</a>悉皆<a href=\"/remen/huixiang.html\" class=\"keylink\" target=\"_blank\">回向</a>阿耨多罗三藐三菩提。善男子。是名菩萨见于如是十二功德勤进修行檀波罗蜜。尔时世尊。以偈颂曰</p><p>施求无等一切智手足净目头骨髓</p><p>不惜内外一切舍后无贪惜增益德</p><p>当成妙封生胜家后增菩提降贪垢</p><p>得自在满于檀度一切诸佛所赞施</p><p>慧见是诸功德利我当修行一切舍</p><p>复次诸善男子。若菩萨见如是十二功德事故。勤<a href=\"/remen/jingjin.html\" class=\"keylink\" target=\"_blank\">精进</a>修行尸波罗蜜。何等十二。见我当护持摄成就戒。勤进修行尸波罗蜜。见我当向<a href=\"/remen/pusadao.html\" class=\"keylink\" target=\"_blank\">菩萨道</a>故。勤进修行尸波罗蜜。见我当缓结使缚故。勤进修行尸波罗蜜。见我当离一切恶道。勤进修行尸波罗蜜。见我当净一切恶道。勤进修行尸波罗蜜。见我当成于身口意无作业故。勤进修行尸波罗蜜。见我当为慧者不诃。勤进修行尸波罗蜜。见我当习不放逸戒。勤进修行尸波罗蜜。见我当施一切众生无所畏故。勤进修行尸波罗蜜。见我当得身口意戒。勤进修行尸波罗蜜。见我当于一切法中得自在故。勤进修行尸波罗蜜。见我当学无上如来戒。勤进修行尸波罗蜜。见善男子。是名菩萨见于十二功德事故勤进修行尸波罗蜜。是戒回向于一切智。尔时世尊。以偈颂曰</p><p>我当得缓结使缚我当关于恶道门</p><p>我当思量胜妙事我当护戒牛爱尾</p><p>我当如佛所教住我当慧者所称赞</p><p>我当护持常不离我当有住戒功德</p><p>我当身口得无作我当行意无作法</p><p>我当善护身口意我当不复行恶道</p><p>若不放逸善逝赞是诸一切善业本</p><p>我当<a href=\"/remen/changzhu.html\" class=\"keylink\" target=\"_blank\">常住</a>于是处舍离一切诸放逸</p><p>我当行尸波罗蜜我当成就于<a href=\"/remen/fofa.html\" class=\"keylink\" target=\"_blank\">佛法</a></p><p>我当净于如来戒是一切戒胜无上</p><p>不悕望求此功德若菩提萨求胜道</p><p>护戒犹如牦牛尾当得一切功德利</p><p>复次诸善男子。菩萨念于是十三行。修行于忍。何等十三。一切行空修行于忍。不得我故修行于忍。不得众生修行于忍。不偏自他修行于忍。究竟无嗔修行于忍。覆蔽结使修行于忍。永断贪嗔修行于忍。成就相好修行于忍。欲生梵世修行于忍。离他逼切修行于忍。欲得尽智无生智故修行于忍。欲降诸魔修行于忍。欲知见如来无量身故修行于忍。以是忍辱。悉用回向于一切智。善男子。是名菩萨见十三行修行于忍。尔时世尊。以偈颂曰</p><p>此法空无有求不得众生</p><p>解知于此法安住忍功德</p><p>俱远离二边自他无有嗔</p><p>慧者修忍力大悲如是示</p><p>究竟无有嗔进修忍无忧</p><p>觉知于尽故修忍寂结使</p><p>相好色严净是生于梵宫</p><p>坚进近忍力乐思惟吉忍</p><p>无大忍力等令魔力非力</p><p>一切德来归是故修妙忍</p><p>复次诸善男子。菩萨有于十二庄严。庄严修进。何等十二庄严。觉了一切佛法。勤修行进庄严。往诣一切佛所。勤修行进庄严。供给一切如来。勤修行进庄严。<a href=\"/remen/jiaohua.html\" class=\"keylink\" target=\"_blank\">教化</a>一切众生。勤修行进庄严。安住一切众生于佛法中。勤修行进庄严。灭诸众生无明。勤修行进庄严。施诸众生佛智。勤修行进庄严。净于一切佛土。勤修行进庄严。尽于未来际劫。修菩萨行而不疲厌。勤修行进庄严。欲于一弹指顷遍至一切佛之世界。勤修行进庄严。一切佛之世界。成无上道转妙法轮。勤修行进。诸善男子。是名菩萨十二庄严勤修行进。尔时世尊。以偈颂曰</p><p>无上勇进无懈怠是佛子向胜菩提</p><p>往多佛刹犹复断是所行处无疲厌</p><p>为化众生坚精进堪百千亿劫苦聚</p><p>常恒勤进无懈怠施与众生灭度乐</p><p>我愿修净诸佛刹尽悉觉知一切法</p><p>我诸世界中胜轮转已多亿众生调</p><p>一念心觉胜菩提遣化多刹调伏故</p><p>佛子常度进彼岸现众庄严为众生</p><p>复次诸善男子。菩萨十二行修于<a href=\"/remen/chanding.html\" class=\"keylink\" target=\"_blank\">禅定</a>。何等十二。燋结使行。究竟不发故。正心住行。不随境界故。无依止行。离欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>故。出过世行。降伏非圣凡夫定故。增益胜行。<a href=\"/remen/wuwo.html\" class=\"keylink\" target=\"_blank\">无我</a>心故。次第定行。分别禅故。无所有行。离有想故。无边之行。呵责有边三昧禅故。以是定行。善寂静故。调心行。无不知故。寂静之行。护诸根故。方便境界行。菩萨修禅。不舍不发非慧非慢非见非爱非念修故。是故菩萨降伏一切诸修禅者。诸善男子。是名菩萨见十二行修于禅定。尔时世尊。以偈颂曰</p><p>此禅定尊贵是彼菩萨行</p><p>燋一切结使究竟不复发</p><p>专修寂定禅不修逐境界</p><p>若有不住心劝令住于定</p><p>修无依止禅彼无所依止</p><p>欲色无色界思惟无所著</p><p>是禅超出世是菩萨所知</p><p>是故降一切诸非圣定者</p><p>行于次第禅欲得自在故</p><p>是故舍禅定还生于欲界</p><p>增益胜妙行智慧者修禅</p><p>是无我心禅为于菩萨说</p><p>无量无边行修行最上禅</p><p>是故少分禅照明令降伏</p><p>智慧方便俱修禅大名称</p><p>都无所见得一向白净行</p><p>无所依止故亦不住于物</p><p>智慧者修禅舍离于物相</p><p>行如是等行智慧者修禅</p><p>于缘觉自在是故无所行</p><p>诸善男子。菩萨十二行智入<a href=\"/remen/banruo.html\" class=\"keylink\" target=\"_blank\">般若</a>波罗蜜。何等十二。明了行。不闇蔽故。大炬行。照明一切诸结使故。放智明网行。离无智故智慧钩行。拔无明根故。善利槊行。破爱网故。金刚行。破结山故。日宫行。干燋结泥故。火大行。烧生树故。摩尼宝行。不迷惑故。是空行。无有物故。<a href=\"/remen/wuxiang.html\" class=\"keylink\" target=\"_blank\">无相</a>行。无有相故。无愿行。过<a href=\"/remen/sanjie.html\" class=\"keylink\" target=\"_blank\">三界</a>故。善男子。是名菩萨十二行智入般若波罗蜜。尔时世尊。以偈颂曰</p><p>此慧胜<a href=\"/remen/shijian.html\" class=\"keylink\" target=\"_blank\">世间</a>作光灭诸闇</p><p>日炬甚清净照诸结使众</p><p>慧利灭无明觉知破坏爱</p><p>破诸结使山天主金刚杵</p><p>破坏阿修罗所有诸军众</p><p>得照明离闇慧示现如灯</p><p>犹日干燋泥胜慧犹如日</p><p>度结海彼岸犹如船渡水</p><p>拔断无知树如刀斩诸树</p><p>得不迷摩尼空无物性相</p><p>常离于觉观不依诸有道</p><p>得破坏疑惑能论出言说</p><p>示<a href=\"/remen/shengsi.html\" class=\"keylink\" target=\"_blank\">生死</a>过患示现<a href=\"/remen/niepan.html\" class=\"keylink\" target=\"_blank\">涅槃</a>炬</p><p>此慧调世眼现无迷相事</p><p>因慧菩萨健离闇行菩提</p><p>诸善男子。是菩萨知见十二境界示现方便。何等十二。善男子。是菩萨到涅槃境界。方便示现生死境界。到寂静境界。方便示现在众闹中。到禅境界。方便示现后宫婇女。到无作境界。方便示现诸作境界。到无生境界。方便示现生死境界。离四魔境界。方便示现降伏诸魔。到<a href=\"/remen/shengren.html\" class=\"keylink\" target=\"_blank\">圣人</a>境界。方便示现近非圣境界。离世境界。方便示现世间境界。得智境界。方便示现凡夫境界。现了见于实际境界。方便示现不堕声闻缘觉境界。达解得到无相法界。方便示现相好严身。为化众生境界故入佛境界。方便示现诸魔境界。诸善男子。是名菩萨知见十二境界方便示现。尔时世尊。以偈颂曰</p><p>是方便境界菩萨净众生</p><p>是住于境界示一切境界</p><p>得涅槃境界方便现有为</p><p>又到是境界无二过患污</p><p>得到寂静处方便现众闹</p><p>于二俱无著无著行如蜂</p><p>示现婇女中宫中贪娱乐</p><p>彼得于寂静持德者方便</p><p>不退于禅定方便现乱心</p><p>见无诸匆务方便智示现</p><p>亦无有恭敬无妄相戏论</p><p>非妄妄想界方便智示现</p><p>不生亦不死不生法豪贵</p><p>示现于生死方便智勇健</p><p>出过魔境界住威德佛界</p><p>而现魔境界是佛子方便</p><p>到圣功德顶方便凡夫行</p><p>净智力众生方便智变化</p><p>一切法无际知于本际空</p><p>不求于灭度是方便所持</p><p>一切法无相是达空无有</p><p>以化众生故示现相好身</p><p>是方便境界大威德佛子</p><p>是佛子安住示现百变化</p><p>诸善男子。汝今当知。如来方便。出生十二功德成就。精练佛土。成于无上正真道已。示现劫浊见浊众生浊<a href=\"/remen/fannao.html\" class=\"keylink\" target=\"_blank\">烦恼</a>浊。命浊。现差别乘。示现佛土污秽不净。现众生钝。现说法异。现众生异。现异道诤讼。现魔魔业。都无过咎。当知一切是如来方便。佛说是已。尔时文殊师利童子白佛言。世尊。愿说十二功德成就精练佛土。诸佛世尊。于是功德精练佛土。成于无上正真之道。佛言。文殊师利是精练佛土。有精练劫成就具足。不舍精练诸功德故。诸佛世尊。即于是处。成于无上正真之道。是精练佛土。有精练时成就具足。不违失于行法时故。是精练佛土。有于精练众生成就。无不知法故。是精练佛土。有于精练<a href=\"/remen/futian.html\" class=\"keylink\" target=\"_blank\">福田</a>成就。善妙净故。是精练佛土。有于精练易解众生成就具足。不顽钝故。是精练佛土。有精练乘成就具足。出一乘故。是精练佛土。有于精练妙地成就。无有物故。是精练佛土。有于精练妙地成就。一切不外行道法故。是精练佛土。有于精练功德成就。无谀谄故。是精练佛土。有精练心毕竟成就。是白净性众生住故。是精练佛土。有于精练圣人成就。福田不空故。是精练佛土。有于精练道场成就。往古先佛所住处故。文殊师利。是名十二功德成就精练佛土。是处一切诸佛如来。成于无上正真之道。文殊师利。汝今当知。我此都无声闻缘觉所安止处。何以故。如来舍离诸异相故。文殊师利。若其如来。或有欲于众生大乘。或有欲于众生小乘。则是如来有不净心。有不等心。有执着过。有小分大悲。有异想咎。我便有于吝惜法咎。文殊师利。我若为众生有所说法。皆趣菩提皆趣大乘。入一切智得到一切智。以是义故。无有异乘所止住处。文殊师利白佛言。世尊。若其无有异乘住处。何故如来序说三乘为众生说法。此是声闻乘。此是缘觉乘。此是大乘。佛言。文殊师利。乘止住处。如来为作安止地耳。非乘止处。非<a href=\"/remen/faxiang.html\" class=\"keylink\" target=\"_blank\">法相</a>作安止住处。如来为人作安止处。若少庄严无量庄严彼安止处。是乘无差法界无别故。文殊师利。如来演说无障碍门。次第到于所住止处。文殊师利。犹工初学。从善巧师。到巧智岸。种种方便。随于弟子所欲学事。令其巧智。示现种种精勤之事。是巧智一也。文殊师利。如来世尊亦复如是。善法巧师。是一切智。作三种说。文殊师利。犹如少火渐渐增长能烧至劫。文殊师利。是一切智明亦复如是。渐次增长。乃至得到如来大智。智慧之明。烧于一切众生结使</p><p>文殊师利。须弥山王无所分别。若有众生。往到其所。一切同色。谓一金色。文殊师利。是无上如来大智须弥。亦复如是无所分别。若有观于如来法性。皆同一色。谓一切智。文殊师利。喻如绀青大摩尼宝在所住处。是摩尼宝境界之内。有异色光。谓种种色种种异形。是摩尼宝威德力故。皆为一色。所谓青色。文殊师利。如来无上绀摩尼宝亦复如是。若有众生触如来光。一切一色一切智色。文殊师利。喻如大海。虽种种门众水流入。入已一味。所谓醎味。以常住故。文殊师利。大海者。谓如来大智。种种水入。谓诸一切声闻缘觉菩萨法也。入已一味。所谓一乘无差别故。文殊师利。以是方便。当知如来。安虚妄地。名如来分别引导说作安止。入如来法安住处故。如来示现次第入于佛法中故。令小庄严大庄严者安住佛法。如来以是方便智辩。种种变化说于出世。是第一义者一乘无二。文殊师利。此佛刹土。若诸外道有<a href=\"/remen/chujia.html\" class=\"keylink\" target=\"_blank\">出家</a>行。如来是中现方便行如来护持自在引导。何以故。文殊师利。如来善能降伏一切诸怨敌故。如来一切常无怨敌</p><p>佛说菩萨行方便经卷上</p><p>佛说菩萨行方便境界神通变化经 卷中</p><p>宋天竺三藏\"&gt;法师求那跋陀罗译</p><p>文殊师利。如转轮王小功德成有尽德聚。有贪有嗔有痴有取有结有使。是转轮王。一切无有作怨敌者。所以者何。文殊师利。是转轮王无有诤恼。文殊师利。岂况如来转大法轮。无量大智。功德庄严具足成就。得无断大悲。游行无漏法虚空中。七助菩提法宝成就。以不忘法。转大法轮。外有诤讼诸怨敌怖。无有是处。文殊师利当知。若见此佛刹土外道出家。汝善男子当知。一切安住一道。所谓佛道。文殊师利。喻诸禽兽无力能住师子王前。如是文殊师利。诸外道出家无能便入如来境界。亦不能与如来诤论。大人师子。持于十力。得四<a href=\"/remen/wuwei.html\" class=\"keylink\" target=\"_blank\">无畏</a>。在其前吼。无有是处。惟除如来之所加持。文殊师利。喻日宫出放光明网。一切萤火皆悉隐蔽。一切珍宝火光星宿悉无照明。如是文殊师利。无上如来大日宫出时。放大智光明。诸外道出家皆悉隐蔽。无有照明。文殊师利。喻胜铁王随其地分所出之处。一切诸铁无有住者。以诸铁聚不共相故。如是文殊师利。若有佛土有佛出世。当知一切诸外道等无出家行。何以故。不共相佛出于世故。文殊师利。喻如意宝王随所出处。不生一切伪摩尼宝。如是文殊师利。如来大智宝所出处。当知是处不出外道。文殊师利。喻如宝性有出阎浮檀金之处。是处不出下贱铜等。如是文殊师利。若有世界有佛出世。是处不出一切外道。文殊师利。当知方便随佛出处。不应出诸外道出家。文殊师利。汝今当知。如来受持不可思议方便境界。以是缘故。此佛刹土现诸一切外道出家。所以者何。一切外道上首。皆是住于不可思议解脱。从般若波罗蜜出。游戏方便。亦不舍离<a href=\"/remen/nianfo.html\" class=\"keylink\" target=\"_blank\">念佛</a>法僧。教化众生到于彼岸。如来受持化众生故。说是法时。八千天子依声闻乘者。闻说一乘。发于无上正真道心。五百比丘得一乘灯三昧。千二百菩萨。得无生法忍。普此三千大千世界六种震动。天于空中雨天青黄赤白莲华。雨天末栴檀。于佛之前。百千天子。住虚空中。发声唱呼。天衣空中而自回转。诸天作乐说如是言。本未曾闻是经出世。世尊。令此经典久行于阎浮提。八百比丘比丘尼。脱优多罗僧以奉上佛。尔时世尊。欲重宣此义。而说偈言</p><p>方便境界不思议文殊师利当知我</p><p>我精练时觉菩提我又示现如此时</p><p>时节过咎我所<a href=\"/remen/wuchang.html\" class=\"keylink\" target=\"_blank\">无常</a>恒有于妙法时</p><p>众生闻我法过度众生过患我所无</p><p>精练劫残功德物精练福田净无垢</p><p>我精练时得菩提是故知我无有浊</p><p>我已从久多亿劫成就无量佛智慧</p><p>如我得道命亦尔于是中间无灭度</p><p>我方便现示灭度有常想故示无常</p><p>我今示现于余残我<a href=\"/remen/shouming.html\" class=\"keylink\" target=\"_blank\">寿命</a>等未来劫</p><p>我惟一乘一灭度我差别乘不可得</p><p>作如是三说三乘当知方便之境界</p><p>有懈怠心及小心闻即生于惊怖畏</p><p>为是等故示三乘惟有一乘无有二</p><p>我随欲于法者说入于佛道<a href=\"/remen/fashi.html\" class=\"keylink\" target=\"_blank\">法事</a>故</p><p>以是一乘演说三然于此乘无伤损</p><p>如巧智度到彼岸以是智示现于三</p><p>世尊亦尔知胜法以是一乘演说三</p><p>等心调御诸众生我都无有于异想</p><p>我意喜敬于下乘我则有于悭吝咎</p><p>绀琉璃宝众宝上随其所在住止处</p><p>一切皆同作一色而是绀色无差别</p><p>调御智宝亦如是一切佛土普放光</p><p>一切众生作一色菩提心色无差别</p><p>犹如小火之所烧渐渐增长成大焰</p><p>声闻智焰亦如是斯亦放佛功德光</p><p>须弥山王归向者以威德故同一色</p><p>归依十力亦如是柔忍者得菩提色</p><p>喻如一切众蜂口采拾种种众净妙</p><p>一切众物共和合皆悉作于一蜜相</p><p>知世赞世亦如是示现作于三乘已</p><p>一切白净和合已作菩提想无异想</p><p>转轮人王无忧恼无有余方怨敌故</p><p>我以法界普告敕云何当有外道界</p><p>犹如日宫初出时隐蔽萤火诸星宿</p><p>智慧宫出亦如是蔽诸外道无明照</p><p>随有胜铁所住处一切余铁无能行</p><p>若有国土如来行是处无有外道行</p><p>随有金玉所出处是处不出生余铜</p><p>若有刹土证菩提是处不杂外道众</p><p>意珠伪珠不和杂过去未来亦不杂</p><p>佛宝外道亦如是一刹土中常不杂</p><p>禅定神通忍自在一切智门此外道</p><p>慧方便行智慧者示现种种诸变化</p><p>闻于方便境界已尔时佛子甚<a href=\"/remen/huanxi.html\" class=\"keylink\" target=\"_blank\">欢喜</a></p><p>生于庆乐喜无量散华供养于调御</p><p>此地六种大震动空中伎乐而鼓作</p><p>亿天虚空中合掌赞言善哉调御说</p><p>说此偈时。萨遮尼干子。与八十亿诸尼干俱。从南方次第游行于诸国界。向优禅尼大城之所。百千大众围绕庄严唱叫唤呼。尔时旃茶钵树提王。遥见萨遮尼干子来。于是萨遮。生爱乐心。生清净心。与诸大臣内宫眷属。国土人民子息四兵。大王威德大王神力。百千满瓨以用庄严。鼓百千伎乐。擎幢幡宝盖以为庄严。即出往迎萨遮尼干。尔时萨遮尼干子。遥见旃茶钵树提王。柔软爱语。善来大王。汝国界中无有怨敌相逼切也。无有病患苦恼热也。是国臣属诸伎卒。恶不肖之人。守罗关税。是等不乱坏国土不。大王。汝国<a href=\"/remen/shamen.html\" class=\"keylink\" target=\"_blank\">沙门</a>诸<a href=\"/remen/poluomen.html\" class=\"keylink\" target=\"_blank\">婆罗门</a>安乐行不。大王。汝常安法治理国不。大王。不应害于众生猎张鱼捕逼诸众生。何以故。大王当知。一切众生皆悉爱命。是故大王。应受不杀不应偷夺。于自国封应生知足。不应邪淫自足妻色。终不<a href=\"/remen/wangyu.html\" class=\"keylink\" target=\"_blank\">妄语</a>真实而言。不应两舌有异言说。不应恶口常柔软语。不应绮语随所念语。于他财封勿生贪心。大王。应当离于嗔恚。以慈庄严于身口意。大王。不应生于邪见。行圣<a href=\"/remen/zhengjian.html\" class=\"keylink\" target=\"_blank\">正见</a>。大王。汝今不应放逸。善观无常。大王当知。寿命短促速至他世。大王。汝今应怖畏后世。应信业报。重说胜偈</p><p>人主常应不放逸护持境土不放逸</p><p>若放逸者堕恶道若不放逸生善道</p><p>亦莫抂断众<a href=\"/remen/shengming.html\" class=\"keylink\" target=\"_blank\">生命</a>一切众生爱寿命</p><p>慧者不应害众生爱护众生如己身</p><p>常应远离于偷盗常不应说于妄语</p><p>常应护持实言誓大王当来生善趣</p><p>所说言语耳乐闻不应说强粗恶语</p><p>常应爱语柔软语大王不应说两舌</p><p>人主不应说绮语有所言说随顺说</p><p>离于嗔恚过患恶如大象王生善道</p><p>王不应行于邪淫于他妻女离欲心</p><p>于自妻色常知足汝当来生于善道</p><p>大王不应怀于见当安住于妙善见</p><p>当修行于如是法大王受天娱乐乐</p><p>持戒沙门婆罗门及<a href=\"/remen/xiaoshun.html\" class=\"keylink\" target=\"_blank\">孝顺</a>供于父母</p><p>得远离于恶道已当受天中欢喜乐</p><p>是萨遮尼干子。以此不放逸法。劝钵树提王已。尔时栴茶钵树提王。向萨遮尼干子。说于爱软安乐之语。自言。不作如是之事。汝婆罗门可至我家。何以故。我今请汝及诸眷属。欲设饭食。尼干子言。善哉善哉。当如是作。何以故。大王。我来道远饥乏所须。大王如是。如汝所请。尔时大王。在萨遮尼干子眷属后行。前入王宫。入已萨遮尼干坐御座。余诸尼干随次而坐。尔时彼王<a href=\"/remen/shanxin.html\" class=\"keylink\" target=\"_blank\">善心</a>恭敬手自料理。萨遮尼干及其眷属。食充足已。尔时此王如是思惟。我今当少问是萨遮尼干子。于如来所有信敬不。王思是已。取小卑床。坐于萨遮尼干子前。作如是言。婆罗门。我欲少论。若听许者。我当问汝。汝为我说。萨遮尼干语大王言。随汝所欲自恣而问。我当善答悦可汝心。王闻听已。问言。婆罗门。世众生中颇有众生慧者明了无乱心智然有过耶。萨遮答言。实有大王。王又问言。婆罗门此是谁也。萨遮答言。跋沙婆罗门是。王又问言。跋沙婆罗门有何过耶。萨遮答言。跋沙婆罗门。善瞻星历。善知节会。善学唱说。善知月蚀。善知地动。善知丰俭。善知世俗会。善学瞻相。然实邪淫爱他妻妇。大王。慧人不应行于邪淫。何以故。大王。行邪淫者。现世来世得大苦法。乃至天人之所呵责。如说偈言</p><p>贪欲他妇女不护恶境界</p><p>不足自妻色世所有呵责</p><p>王言。婆罗门。世众生中复有众生慧者明了无乱心智然有过耶。萨遮答言。实有大王。王言谁是。萨遮答言。此颇罗堕婆罗门是慧者明了知时非时。彼有过患。王又问言。有何过耶。答言。大王。此婆罗门多所睡眠。大王。慧者不应多于睡眠。何以故。大王。睡眠退失世出世法若智若断。如说偈言</p><p>若多乐睡眠懈怠所覆蔽</p><p>睡眠放逸覆凡夫退诸利</p><p>王复问言。婆罗门。世众生中复有众生成就如是诸法然有过耶。萨遮答言。实有大王。王言。谁是。答言。大王。黑王子是。王又问言。是黑王子有何过耶。答言。大王。多于嫉妒。大王。慧者不应多于嫉妒。何以故。大王。若得成就于封邑。行于嫉妒。是人封邑不得坚牢。空手而死。死已便堕于饿鬼界。如说偈言</p><p>嫉妒覆蔽心彼人成封邑</p><p>彼有空手死堕在饿鬼界</p><p>王又问言。复有众生成就如是上功德法有过患耶。萨遮答言。实有大王。王言。谁是。答言。大王。此吉军王子是。王又问言。吉军王子有何过耶。答言。大王。是吉军王子甚嬉<a href=\"/remen/shasheng.html\" class=\"keylink\" target=\"_blank\">杀生</a>。大王。慧者不应好嬉杀生。何以故。杀生短寿。当堕<a href=\"/remen/diyu.html\" class=\"keylink\" target=\"_blank\">地狱</a>饿鬼畜生。如说偈言</p><p>人王杀生者少力及短命</p><p>命终堕地狱是故不害生</p><p>王又问言。婆罗门复有众生慧者明了无乱心智有过患耶。萨遮答言。实有大王。王言。谁是。答言。大王。此即无畏王子是也。王又问言。无畏王子有何过耶。答言。大王。多悲愍他。大王。慧者不应多悲愍他。何以故。大王。多悲愍他。若自在者。是国多贼。难可降伏。多有过患。如说偈言</p><p>多悲愍于他若人自在者</p><p>不能降伏是不能执短己</p><p>王又问言。颇众生中复有众生慧者慧赞有过患耶。萨遮答言。实有大王。王言。谁是。答言。大王。此天力王子是。慧者慧赞然实有过。王言。婆罗门。天力王子有何过耶。答言。大王。天力王子饮酒放逸。大王慧者。不应多饮酒也。何以故。大王。酒多失念障碍上义。亦失于世及出世义。如说偈言</p><p>常作放逸一切王事酒放逸蔽</p><p>退出世义</p><p>王又问言。婆罗门。复有众生慧者慧赞有过患耶。萨遮答言。实有大王。王言。谁是。答言。大王。此天勋王子是。慧者慧赞然有过患。王言。婆罗门。天勋王子有何过患。答言。大王。天勋王子长思虑过。大王。慧者不应有长思虑。何以故。大王。长思虑者妨废失利令重事起不得寂静。是故大王。大聪慧者不应长思。如说偈言</p><p>若有长思虑事失不吉利</p><p>以是善庄严妨废发意事</p><p>王又问言。萨遮。复有众生慧者慧赞有过患耶。萨遮答言。实有大王。王言。谁是。答言。大王。此大军王子是。慧者慧赞然有过患。王又问言。大军王子有何过耶。答言。大王。有大悭恶覆蔽之过。劫夺他财。大王。慧者不应有大悭恶。如说偈言</p><p>若人主有悭得封不知足</p><p>是所聚集财至他世忧愁</p><p>王又问言。萨遮。复有慧者慧赞然有过患。萨遮答言。实有大王。王言。谁是。答言。大王。波斯匿王。慧者慧赞然有过患。王言。婆罗门。波斯匿王有何过患。答言。大王。波斯匿王有多食过。大王。夫有慧者不应多食。何以故。大王。若有多食。懒怠身重所食难消。如说偈言</p><p>人主多食懒怠身重又损觉知</p><p>颜状不鲜</p><p>王又问言。婆罗门。世众生中复有慧者慧赞然有过患。萨遮答言。实有大王。王言。谁是。答言。大王汝是。世间慧者慧赞。汝亦有过。王言。婆罗门。我有何过。答言。大王。汝多暴虐恶性卒急粗犷无慈。大王。夫有慧者不应粗暴。若慧者粗暴。人不多附。乃至父母亦不适意。况余众生。大王。若聪慧者不应粗暴。大王。有慧之人应深长思。如说偈言</p><p>若有粗暴不长觉思必有呵责</p><p>无人亲附</p><p>尔时栴茶钵树提王。面闻自过。嗔恚忿恼。不适其意。不能忍耐。语萨遮尼干子言。汝应于是大众之中呵责我耶。以嗔恚故。敕令斩杀。尔时萨遮惊怖。向王说如是言。大王。不应作是卒暴。施我无畏听我所白。王言。与汝无畏汝欲何说。大王。我亦有过。我王面前说王过恶。言多暴虐。恶性卒急。粗犷无慈。如实而说。大王。慧者不应于一切时说他实事。大王慧者应当知时非时。何以故。大王。如实说他。多不适意。人不亲附。无慧者呵。如说偈言</p><p>如实说人王凡夫者所毁</p><p>是以智慧者思量然后说</p><p>尔时此王叹言善说。复重问论。婆罗门。世众生中。颇有众生慧者明了。无乱心智。无过咎耶。萨遮答言。实有。大王。王言谁是。答言。大王。此沙门瞿昙是。释王种释种出家。如我等所瞻。彼无过咎。其种贵故无有过咎。生于转轮王种姓故。无有过咎。不生厮下种姓中故。无有过咎。释种生故无有过咎。色貌威德极端严故。无有过咎。相好庄严故。无有过咎。以是义故。无有过咎。是释瞿昙若不出家。当作于大转轮王。七宝成就。所谓轮宝象宝马宝摩尼宝女宝藏臣宝主兵宝。千子具足勇健端正。能坏他众。亦皆成就转轮王相。于四天下统领自在。<a href=\"/remen/zhengfa.html\" class=\"keylink\" target=\"_blank\">正法</a>之王。兵仗不用。正法治国。既出家已。苦行六年。日日食于一麻一米。坐菩提树降伏魔众。既降伏已。一念心慧。如所知。如所得。如所触。如所觉。如所证。一切觉知。无有众生与等等者。何况有胜。是沙门瞿昙无有等者。故无过咎。何以故。大王。是沙门瞿昙家种无等。端正威德无与等者。智慧威德无与等者。是故无过。如说偈言</p><p>持于三十二相好出生释种人师子</p><p>是净饭王之太子世尊一切智无咎</p><p>萨遮尼干子如是说已。钵树提王言。大婆罗门。汝今当说。何等是如来三十二大丈夫相。婆罗门言。我今当说。王言。何谓也。大王。是沙门瞿昙。善安跱立足下平满。轮辐圆足。手足柔软。指长[月*庸][月*韱]。手足网鞔。是沙门瞿昙。足跟[月*庸]平。足骨钩锁。是沙门瞿昙。其[跳-兆+专]鹿[跳-兆+专]。是沙门瞿昙。其身端正。是沙门瞿昙。阴藏隐密。是沙门瞿昙。其毛一一右旋。是沙门瞿昙。毛悉上靡。是沙门瞿昙。其发绀青。是沙门瞿昙。皮肤金色极上细软。是沙门瞿昙。七处<a href=\"/remen/yuanman.html\" class=\"keylink\" target=\"_blank\">圆满</a>。是沙门瞿昙。身体[月*庸]满。是沙门瞿昙。极好支节。是沙门瞿昙。身不逶迤。是沙门瞿昙。身极长广。是沙门瞿昙。周身团圆如尼拘陀树。是沙门瞿昙。身如师子王。是沙门瞿昙。具四十齿。是沙门瞿昙。其齿密致。是沙门瞿昙。牙齿齐平。是沙门瞿昙。牙齿鲜白。是沙门瞿昙。得上胜味。是沙门瞿昙。其舌广长。是沙门瞿昙。有梵音声。是沙门瞿昙。眴则俱眴。是沙门瞿昙。其目绀青。是沙门瞿昙。白毫相具。是沙门瞿昙。其顶有髻。大王。是沙门瞿昙。具三十二大丈夫相。以是义故无有过咎。如说偈言</p><p>出生释种顶有髻其发绀青而右旋</p><p>目如青莲牛王眴是故世尊无过咎</p><p>迦陵频伽梵音声其舌长广净鲜薄</p><p>人中世尊齿齐密含齿四十而白净</p><p>一切世人及诸天瞻睹其美皆欢喜</p><p>佛世尊舌遍覆面是故众生无与等</p><p>一切众味悉和集世尊舌相之所出</p><p>一切众味作一味是故世尊无过咎</p><p>如师子身频婆唇其肩端严广满好</p><p>世尊身如尼拘树周匝团圆善安住</p><p>世尊庄严身端直人师子身极长广</p><p>七处旋满无与等上妙金色善鲜净</p><p>人师子毛而上靡其体皮肤极细软</p><p>其髻各各合螺成是故众生无与等</p><p>又师子跱不曲垂阴藏隐密如马王</p><p>髀[月*庸]圆满鹿王[跳-兆+专]其谁瞻视不欢喜</p><p>世尊手足有网曼其指纤长赤铜爪</p><p>足跟[月*庸]平钩锁骨足下平满无高下</p><p>世尊手足庄柔软纤长指普有轮相</p><p>人尊足安而平跱履行地时不倾动</p><p>无与等者如是相世灯如是善庄严</p><p>处在大众甚尊妙犹如月王处众星</p><p>是大丈夫色如是世尊为世作灯明</p><p>何况其余无漏法以是法故自然觉</p><p>大王。是沙门瞿昙。其色尊妙。一切众生无与等者。以是义故无有过咎。大王。是沙门瞿昙大慈力成。于诸众生其心无碍。常行大慈无碍无著。自然普到一切世界入诸众生。大王。如摩尼宝能清浊水。宝性净故。能令一切浊水清净。大王。沙门瞿昙亦复如是。内清净故。能净一切众生结使浊污淤泥。是故无过。如说偈言</p><p>慈心普遍世三世诸世界</p><p>一切众生心一切智普慈</p><p>无处不普至是慈无与等</p><p>普覆虚空界一切智无过</p><p>善净摩尼宝能净淤浊水</p><p>世尊净诸有净众生结垢</p><p>大王。是沙门瞿昙。成三十二大悲之行。何等三十二。见世众生没愚痴闇。是沙门瞿昙。于是众生行于大悲。见世众生在大无明[谷-禾+卵]。是沙门瞿昙。于是众生行于大悲。见世众生堕在于大生死<a href=\"/remen/lunhui.html\" class=\"keylink\" target=\"_blank\">轮回</a>。是沙门瞿昙。于是众生行于大悲。见世众生常勤行于不善寂法。是沙门瞿昙。于是众生行于大悲。见世众生随于大流顺流而去。是沙门瞿昙。于是众生而起大悲。见世众生堕于大山大苦逼切。是沙门瞿昙。于是众生而起大悲。见世众生离于圣道堕于邪道。是沙门瞿昙。于是众生而起大悲。见世众生闭大牢狱自然缠缚。是沙门瞿昙。于是众生而起大悲。见世众生贪于色声香味触故无厌无满。是沙门瞿昙。于是众生而起大悲。见世众生是爱奴仆常系属他。是沙门瞿昙。于是众生而起大悲。见世众生老死逼切羸劣困悴。是沙门瞿昙。于是众生而起大悲。见世众生常病逼切。是沙门瞿昙。于是众生而起大悲。见世众生为三火烧常触燋炽。是沙门瞿昙。于是众生而起大悲。见世众生下缠所缠增长生死。是沙门瞿昙。于是众生而起大悲。见世众生心常惊怖。是沙门瞿昙。于是众生而起大悲。见世众生贪嗜少味不见过患。是沙门瞿昙。于是众生而起大悲。见世众生久眠放逸。是沙门瞿昙。于是众生而起大悲。见世众生堕大饥饿常互相害。是沙门瞿昙。于是众生而起大悲。见世众生常在衰损互相劫夺。是沙门瞿昙。于是众生而起大悲。见世众生无明所盲常不明了。是沙门瞿昙。于是众生而起大悲。见世众生共相斗诤恼乱不息。是沙门瞿昙。于是众生而起大悲。见世众生如芒草滋萁。是沙门瞿昙。于是众生而起大悲。见世众生不净交会离于清净。是沙门瞿昙。于是众生而起大悲。见世众生行于诸难离于无难。是沙门瞿昙。于是众生而起大悲。见世众生多于疑惑着诸邪见。是沙门瞿昙。于是众生而起大悲。见世众生如兜罗华依种种见。是沙门瞿昙。于是众生而起大悲。见世众生想心见倒无常常想苦有乐想不净净想无我我想。是沙门瞿昙。于是众生而起大悲。见世众生担负重担常受苦乏。是沙门瞿昙。于是众生而起大悲。见世众生依止羸劣不坚牢想。是沙门瞿昙。于是众生而起大悲。见世众生常在垢污。是沙门瞿昙。于是众生而起大悲。见世众生系缚欲有而心贪着。是沙门瞿昙。于是众生而起大悲。见世众生利养覆蔽常求于利。是沙门瞿昙。于是众生而起大悲。见世众生堕在种种病苦忧悲啼哭愁恼众苦大聚。是沙门瞿昙。于是众生而起大悲。大王。此沙门瞿昙。成就如是三十二种大悲行故。是故无过。如说偈言</p><p>无明愚痴大闇黑见无明[谷-禾+卵]蔽众生</p><p>见众生趣生死狱是故人尊生大悲</p><p>众生常勤造众行正觉见众生流漂</p><p>恒常随顺此流漂十力常生大悲心</p><p>坠堕于极高大山见众生行于邪道</p><p>善安止于圣道中安寂静处无烦恼</p><p>诸邪见者所系缚爱怒境界无满足</p><p>为生老死之所没是故十力有大悲</p><p>种种众苦所逼切见世三火烧炽然</p><p>惊怖畏之被鹿皮以是缘故十力悲</p><p>众生贪着嗜于味放逸贪着于境界</p><p>见其堕于饥饿道调御能救于怨害</p><p>见诸众生互相害为无明闇所覆蔽</p><p>犹如\"&gt;芒草蔓滋萁以是缘故十力悲</p><p>淫欲所生诸系缚见诸众生行难行</p><p>行于邪见稠林中以是缘故十力悲</p><p>于不净中有净想无常有常无我我</p><p>见诸众生厌重担是故十力生于悲</p><p>见担负于大重担凡夫常依止羸劣</p><p>常为诸结所污染是故十力有大悲</p><p>见为利养所覆蔽复次境界无厌足</p><p>堕于欲有之大海是故十力有大悲</p><p>多于种种忧愁病见诸众生苦恼已</p><p>为是一切诸苦恼是故十力有大悲</p><p>知于非有亦非无彼常有于大悲心</p><p>一切众生普遍心是故一切智无过</p><p>大王。今复略说。是沙门瞿昙成就<a href=\"/remen/sinianchu.html\" class=\"keylink\" target=\"_blank\">四念处</a>。四正勤。四如意足。四禅。五根。五力。七助道法。八圣道分。成就具足。是故大王。是沙门瞿昙。无有过咎。如说偈言</p><p>常勤精进修念处大觉善知于正断</p><p>大仙禅定得自在胜出众生无过咎</p><p>调御世成诸神通诸辩自在到彼岸</p><p>如来善知解脱咒大觉善通达诸谛</p><p>于梵行处得自在修于慈悲及喜舍</p><p>善安止住于定慧是故常无众过咎</p><p>大仙善知助菩提如来善知八圣道</p><p>见众生苦于圣道究竟安止安乐渚</p><p>一切世界无众生有与世调齐等者</p><p>一切智成一切德恒常不毁呰于他</p><p>大王。是沙门瞿昙。成就十力。王言。大婆罗门。何等是名如来十力。大王。是佛如来。是处如实知。是处非处如实知。非处去来现在作业受业住处因报如实而知。无量诸界种种世界如实知之。若诸余人余众生等种种所解如实而知。若余众生余人等根胜非胜根如实而知。一切至道如实而知。若余众生余人诸根诸力。助道诸禅解脱定次第定。一切结使污染白净。随各各处如实了知。念于无量种种<a href=\"/remen/suming.html\" class=\"keylink\" target=\"_blank\">宿命</a>。若于一生若无量生。如其所行如其所说如实而知。天眼清净过于人眼。见诸众生种种生死。乃至生于善道恶道如实而知。诸漏尽无漏心解脱及慧解脱如实而知。大王。是名如来十力成就。具足力故。名持十力。名无降伏。是故无过。如说偈言</p><p>是处非处如实而知实说大人</p><p>彼无有过过去无障彼有智慧</p><p>未来现在知不失之善知业报</p><p>知有因缘如实不错世调御知</p><p>知于无量种种诸界善知诸界</p><p>世人无等世种种解无量诸佛</p><p>照世明知如实不异知于钝根</p><p>亦知中根又知熟根到于彼岸</p><p>一切至道如实而知根力助道</p><p>神通解脱污染白净各各了知</p><p>无有障碍知见无碍念于平等</p><p>无量称实自身及他如实不异</p><p>天眼清净过于人眼生死众生</p><p>调御悉见知诸漏尽亦知解脱</p><p>无漏有异亦悉知见是人尊力</p><p>觉了自在是一念有心无分别</p><p>动发非发自然而有始初转轮</p><p>无分别行一心而知诸众生思</p><p>及众生心无有二相是故无过</p><p>佛得自在一切善法出诸德事</p><p>大王。是沙门瞿昙。成就四无畏。王又问言。大婆罗门。何等如来四无畏也。大王。是沙门瞿昙自言。我得于正遍知。若有沙门诸婆罗门魔梵及世言。汝于诸法不正遍知。我不见是相。不见相故得安隐行。得无畏行。自言。我得最胜处行。在大众中。正师子吼。能转梵轮。沙门婆罗门及余诸世。无有能转是正法者。佛自誓言。我诸漏尽。若有说言。汝漏未尽。佛不见是相。不见相故。如来得于安乐之行。得无畏行。得胜处行。在大众中。正师子吼。能转梵轮。沙门婆罗门及余诸世。无有能转是正法者。佛说障道法。若有说言。亲近是法无有障碍。佛不见是相。不见相故得安乐行。得无畏行。得胜处行。在大众中。正师子吼。转于梵轮。沙门婆罗门及余诸世。无有能转是正法者。我说圣出道。若有说言。亲近是者不能出世。佛不见是相。不见相故。得安乐行。得无畏行。得胜处行。在大众中。正师子吼。能转梵轮。沙门婆罗门及余诸世。无有能转是正法轮。大王。此是如来四无所畏。如来成就是四无畏。在大众中。正师子吼。是故无过。如说偈言</p><p>众中师子吼人调无所畏</p><p>更无与我等况众生有过</p><p>若我所觉法是真实不虚</p><p>是正遍知见鹿王师子吼</p><p>若有违逆者不见有彼相</p><p>以不见相故人调无所畏</p><p>我一切漏尽我身是无漏</p><p>无有似等者诸天及世人</p><p>有是障碍法世调御所说</p><p>是真实空虚无有可变异</p><p>我说出道法<a href=\"/remen/zijue.html\" class=\"keylink\" target=\"_blank\">自觉</a>已演说</p><p>修行此法者无有于障碍</p><p>大健知是已如来得安乐</p><p>得于无畏乐胜大丈夫行</p><p>转于梵法轮余无有能转</p><p>世间所不转惟除两足尊</p><p>佛说菩萨行方便经卷中</p><p>佛说菩萨行方便境界神通变化经 卷下</p><p>宋天竺三藏\"&gt;法师求那跋陀罗译</p><p>复次大王。是沙门瞿昙。成就十八不共佛法。大王。何等十八不共佛法。大王。是佛如来。无有错乱。口无言说。无有失念。无有异想。无不定心。无不知己。舍欲无退减。进无退减。念无退减。慧无退减。解脱无退减。解脱知见亦无退减。一切身业以智为首随于智行。一切口业以智为首随于智行。一切意业以智为首随于智行。知于过去无碍知见。知于未来无碍知见。知于现在无碍知见。大王。是名如来十八不共佛法成就。是故无过。如说偈曰</p><p>世尊无错乱口无有言说</p><p>其念无有失是故彼无过</p><p>无有于异想正智心不乱</p><p>随时不生舍一切智无过</p><p>欲无有退减善誓进无减</p><p>其念无有失彼无能毁者</p><p>慧无损退减解无有退减</p><p>解知见无减彼智无有恼</p><p>一切诸身业口业及意业</p><p>以智力自在智亦无有失</p><p>知于过去世彼智无有碍</p><p>未来亦无碍现在世无碍</p><p>有如是功德是沙门瞿昙</p><p>复过是无量非我说能尽</p><p>尔时栴茶钵树提王。闻如来如是不可思议诸功德已。甚适其意。欢喜踊跃生于爱乐。于是萨遮尼干子所。得无量欢喜。得不可思议想。得世尊想。得善知识想。得示菩提想。得度到彼一切智想。得启请想。得于念想。又得菩萨不可思议解脱之想。得于如是诸想心已。以价直百千真珠璎珞。又复以上无价之衣。供养萨遮尼干子已。如是赞言。善哉善哉。萨遮尼干子。善说次第方便之法。又言。萨遮。汝所说法顺一切智。汝所说法到一切智。汝所说法出于生死。汝所说法灭结使垢。汝所说法破嫉妒门。汝所说法击大施鼓。汝所说法能破坏魔大憍慢山。汝所说法能干爱海。汝所说法照愚痴林。汝所说法。教化众生不过失时。王说是已。萨遮尼干子语大王言如是大王。菩萨威仪无不调伏诸众生者。无有说法逆大乘者。若不能增益一切智。若不能尽一切结使。若不能示生死过患。若其不能到于涅槃。若不能近菩萨之行。若不能到自利利他及俱利者。无有是处。大王。若有一切初发意时。便到自利利他俱利。萨遮尼干说是事时。栴茶钵树提王。得断疑信得不坏信。十六王子。得于欢喜信行之界。八千天子获得三昧。名庄严佛行。是王宫中所坐尼干有万三千。发于无上正真道心。各各脱衣供养萨遮尼干子已。作如是言。我等今者得于善利。见是萨遮大善男子。又闻演说是随顺法。复言。萨遮。可与俱往。欲见世尊。是佛如来今在我园。萨遮答言。一切悉来和合共往。尔时大王与其眷属大臣人民设大庄严。尔时大王遍城行令唱如是言。若不至于如来所者。当斩杀之。举城一切男<a href=\"/remen/zinv.html\" class=\"keylink\" target=\"_blank\">子女</a>人童男童女。闻王令已。各各持诸华鬘涂香末香种种伎乐。出于优禅大城外已。向园而住待于大王。尔时钵树提王。与萨遮尼干子诸大臣等。王子兵众。内宫婇女。国土人民。骑乘围绕。大王威德。王大神力。王大变化。王大游戏。擎幢幡盖。百千音乐歌舞唱伎。箫笛击节出种种妙音。象马槃戏百千吉瓨。在前行列。以金锁庄校象车马车。九十八亿人众围绕。趣向自园诣世尊所。到已顶<a href=\"/remen/lifo.html\" class=\"keylink\" target=\"_blank\">礼佛</a>足右绕三匝却住一面。萨遮尼干及其眷属。<a href=\"/remen/dl.html\" class=\"keylink\" target=\"_blank\">顶礼</a>佛足右绕无量百千匝已。住立合掌观佛不眴。尔时大德舍利弗。见萨遮尼干子佛前观佛目不暂眴。见是事已作是思惟。萨遮尼干子何缘来此。如是思已。语萨遮尼干子言。萨遮。汝何缘故诣如来所。欲见如来为欲听法。萨遮尼干子言。大德舍利弗。我不见佛不为听法。大德舍利弗。我今不用一切法故诣如来所。何以故。大德舍利弗。见色不名见于如来。见受相行识。亦不名为见于如来。不<a href=\"/remen/jiandi.html\" class=\"keylink\" target=\"_blank\">见地</a>大水火风大名见如来。不见于我名见如来。不见众生不见寿命不见养育名见如来。不见丈夫名见如来。不见我胜我所胜名见如来。不见于想名见如来。大德舍利弗。不见一切相者名见如来。不见执著名见如来。见无有物名见如来。见于性故名见如来。见本际故名见如来。见眼色离欲名见如来。见耳声无教名见如来。见鼻香不和合名见如来。见舌味无知名见如来。见身触无觉名见如来。见意法无分别名见如来。舍利弗言。萨遮。以如是相见如来者。云何见如来耶。萨遮答言。大德舍利弗。非以种故见于如来。不以性故见于如来。非相非无相。非法非无法。非实非不实。非境界非不境界。非思惟非不思惟。非分别非不分别。非有为非无为。非物非不物。非聚非散。非色非受非想非行非识。非取非不取。名见如来。舍利弗言。萨遮。以如是相见如来者。汝善丈夫。云何得见于如来耶。萨遮答言。大德舍利弗。我非到色见于如来。亦不离色见于如来。亦不坏色见于如来。如是受想行识。非到于识见于如来。不离于识见于如来。亦不坏识见于如来。非现世分见于如来。非过世分见于如来。非以阴分见于如来。非以界分见于如来。我以如是见于如来。我见一切言说非言说。名见如来。我非见非不见。非有非不有。非分别非不分别。非忆想非诤非恼非起非取非舍非戏论。非作想非不作想。非作物非不作物。非动发非不动发。非作见非无作见。非境界见非不境界见。非言语非不言语。见于如来。离于一切所有言语谈论音声。名见如来。亦无所见。大德舍利弗。菩萨如是见于如来。我亦如是见于如来。</p></div>"
}]