[{
    "title": "十住经 第286部",
    "author": "鸠摩罗什 译",
    "html": "<div class=\"B1_text\"><p>　　十住经 第一卷</p><p>　　后秦龟兹国<a href=\"/remen/sanzang.html\" class=\"keylink\" target=\"_blank\">三藏</a>鸠摩罗什译</p><p>　　<a href=\"/remen/huanxi.html\" class=\"keylink\" target=\"_blank\">欢喜</a>地第一</p><p>　　如是我闻。一时佛在他化<a href=\"/remen/zizai.html\" class=\"keylink\" target=\"_blank\">自在</a>天王宫摩尼宝殿上。与大菩萨众俱。皆于阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>。不退转。从他方界。俱来集会。此诸菩萨。一切菩萨。<a href=\"/remen/zhihui.html\" class=\"keylink\" target=\"_blank\">智慧</a>行处。悉得自在。诸如来智慧入处。悉皆得入。善能<a href=\"/remen/jiaohua.html\" class=\"keylink\" target=\"_blank\">教化</a>一切<a href=\"/remen/shijian.html\" class=\"keylink\" target=\"_blank\">世间</a>。随时普示<a href=\"/remen/shentong.html\" class=\"keylink\" target=\"_blank\">神通</a>等事。于念念中。皆能成办具足一切菩萨所愿。于一切世界一切劫一切国土。常修诸菩萨行。具足一切菩萨所有福德智慧。而无穷尽。能为一切。而作<a href=\"/remen/154932.html\" class=\"keylink\" target=\"_blank\">饶益</a>。能到一切菩萨智慧方便<a href=\"/remen/bian.html\" class=\"keylink\" target=\"_blank\">彼岸</a>。能示<a href=\"/remen/zhongsheng.html\" class=\"keylink\" target=\"_blank\">众生</a><a href=\"/remen/shengsi.html\" class=\"keylink\" target=\"_blank\">生死</a>及<a href=\"/remen/niepan.html\" class=\"keylink\" target=\"_blank\">涅槃</a>门。不断一切菩萨所行。善游一切菩萨<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/jietuo.html\" class=\"keylink\" target=\"_blank\">解脱</a><a href=\"/remen/sanmei.html\" class=\"keylink\" target=\"_blank\">三昧</a>。神通明慧。诸所施为。善能示现一切菩萨无作神足。皆悉已得。于一念顷。能至十方诸佛大会。劝发咨请。<a href=\"/remen/shouchi.html\" class=\"keylink\" target=\"_blank\">受持</a>法轮。常以大心。<a href=\"/remen/gongyang.html\" class=\"keylink\" target=\"_blank\">供养</a>诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世一切菩萨。所有<a href=\"/remen/gongde.html\" class=\"keylink\" target=\"_blank\">功德</a>。具足修习。如是诸菩萨摩诃萨功德无量无边。于无数劫。说不可尽</p><p>　　其名曰金刚藏菩萨摩诃萨。宝藏菩萨。莲<a href=\"/remen/huazang.html\" class=\"keylink\" target=\"_blank\">华藏</a>菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间<a href=\"/remen/zhuangyan.html\" class=\"keylink\" target=\"_blank\">庄严</a>藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无阂清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚焰德相庄严藏菩萨。焰炽藏菩萨。宿王光照藏菩萨。<a href=\"/remen/xukong.html\" class=\"keylink\" target=\"_blank\">虚空</a>无阂妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨摩诃萨。而为上首</p><p>　　尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方。过十亿佛土微尘数世界乃有如来。名金刚藏。如是次第。十亿佛土微尘数诸佛。皆现其身。名金刚藏。十方世界。皆亦如是。同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。又卢舍那佛。本愿力故。又汝有大智慧故。又与一切菩萨不可思议。诸<a href=\"/remen/fofa.html\" class=\"keylink\" target=\"_blank\">佛法</a>明。所谓。令入智慧地故。摄一切善根故。善分别选择一切佛法故。广知诸法故。决定说诸法故。无分别智善分别故。一切世间法不能污故。出世间善根清净故。得不可思议智力故。得一切智人智处故。又得菩萨十地故。如实说菩萨十地差别故。分别说无漏法不着故。大智慧光明。善择以自庄严故。令入具足智门故。随所应住次第说故。得无阂乐说光明故。具足大无阂智地不忘失菩萨心故。教化成就一切众生性故。得一切遍至决定智故。又金刚藏。汝当说此法门差别。所谓。诸佛神力故。汝能堪受如来神力故。自善根清净故。清净法性性故。饶益众生性故。令众生得清净法身智身故。于一切佛得受记故。得一切世间最高大身故。过一切世间道故。出世间善根清净故。即时十方诸佛。示金刚藏真实无上<a href=\"/remen/foshen.html\" class=\"keylink\" target=\"_blank\">佛身</a>。与无障碍乐说之辩。与善分别清净智慧。与善忆念不忘。与善决定意。与遍至一切智处。与诸佛无坏力。与诸佛无所畏不怯弱。与诸佛无碍智分别诸法善开法门。与一切诸佛上妙身口意所作。何以故。以得菩萨大智慧光明三昧法故。亦是菩萨本愿力故。志心清净故。智慧明白故。善集助道法故。善修本事故。能持无量念故。信解清净光明法故。善得陀罗尼门无分别故。以智印善印法性故。尔时十方诸佛。皆伸右手。摩金刚藏菩萨顶。金刚藏菩萨。即从三昧起。起已。告诸菩萨言。诸<a href=\"/remen/fozi.html\" class=\"keylink\" target=\"_blank\">佛子</a>。是诸菩萨事。先皆善自决定。无有过无分别。清净明了。广大<a href=\"/remen/rufa.html\" class=\"keylink\" target=\"_blank\">如法</a>性。究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。诸佛子。何等是诸菩萨摩诃萨智地。诸佛子。菩萨摩诃萨智地。有十。过去未来现在诸佛。已说。今说。当说。为是地故。我如是说。何等为十。一名喜地。二名净地。三名明地。四名焰地。五名难胜地。六名现前地。七名深远地。八名不动地。九名善慧地。十名法云地。诸佛子。是十地者。三世诸佛。已说。今说。当说。我不见有诸佛国土不说是菩萨十地者。何以故。此十地。是菩萨最上妙道。最上明净法门。所谓。分别十住事。诸佛子。是事不可思议。所谓。菩萨摩诃萨。随顺诸地智慧。是时金刚藏菩萨摩诃萨。说诸菩萨十地名已。默然而住。不复分别义趣。尔时一切菩萨众。闻说菩萨十地名已咸皆渴仰。欲闻解释。各作是念。何因何缘。金刚藏菩萨。说菩萨十地名已。默然而住。不更解释。时大菩萨众中。有菩萨摩诃萨。名解脱月。知诸菩萨。心之所念。以偈问金刚藏菩萨言</p><p>　　净智念慧人　　何故说菩萨</p><p>　　诸地名号已　　默然不解释</p><p>　　今诸大菩萨　　心皆怀犹豫</p><p>　　何故说是名　　而不演其义</p><p>　　大智诸菩萨　　咸皆欲听闻</p><p>　　如是诸地义　　愿为分别说</p><p>　　是诸菩萨众　　清净无瑕秽</p><p>　　安住坚实法　　具足智功德</p><p>　　皆以恭敬心　　瞻仰于仁者</p><p>　　愿欲闻所说　　如渴思<a href=\"/remen/ganlu.html\" class=\"keylink\" target=\"_blank\">甘露</a></p><p>　　金刚藏菩萨　　闻说是事已</p><p>　　欲令大众悦　　即时说颂言</p><p>　　诸菩萨所行　　第一难思议</p><p>　　分别是诸地　　诸佛之根本</p><p>　　微妙甚难见　　非心所能及</p><p>　　从佛智慧出　　若闻则迷没</p><p>　　持心如金刚　　深信佛智慧</p><p>　　以为第一妙　　心无有疑难</p><p>　　远离计我心　　及心所行地</p><p>　　如是诸菩萨　　尔乃能听闻</p><p>　　寂灭无漏智　　分别说甚难</p><p>　　如画于虚空　　如执空中风</p><p>　　我<a href=\"/remen/nianfo.html\" class=\"keylink\" target=\"_blank\">念佛</a>智慧　　第一难思议</p><p>　　众生少能信　　是故我默然</p><p>　　解脱月菩萨。闻说此已。语金刚藏菩萨言。佛子。是大菩萨众。深心清净。善行<a href=\"/remen/pusadao.html\" class=\"keylink\" target=\"_blank\">菩萨道</a>。善集助道法。善能供养恭敬诸佛。于无量佛。多种善根。成就无量深厚功德。离痴疑悔。无有贪着及诸结阂。深心信解。安住不动。于是法中。不随他教。是故佛子。当承<a href=\"/remen/foli.html\" class=\"keylink\" target=\"_blank\">佛力</a>。敷演此义。是诸菩萨。于是深法。皆能证知。时解脱月。欲重宣此义。而说偈言</p><p>　　愿说安隐法　　菩萨无上行</p><p>　　分别于诸地　　令智慧清净</p><p>　　众智净无垢　　安住深信解</p><p>　　于诸无量佛　　证知十地义</p><p>　　尔时金刚藏菩萨言。佛子。是诸大众。虽皆清净。离痴疑悔。于此事中。不随他教。其余乐小法者。闻是甚深难思议事。或生疑悔。是人长夜。受诸衰恼。我愍此等。是故默然。尔时金刚藏菩萨。欲明了此义。而说偈言</p><p>　　是众虽清净　　深智离疑悔</p><p>　　其心已决定　　不复随他教</p><p>　　无动如须弥　　不乱如大海</p><p>　　其余不久行　　智慧未明了</p><p>　　随识不随智　　闻已生疑悔</p><p>　　彼将坠恶趣　　愍念故不说</p><p>　　解脱月菩萨言。佛子愿承佛力。善分别此不可思议法佛所护念事。令人易信解。所以者何。善说十地义。十方诸佛。法应护念。一切菩萨。护是事故。勤行<a href=\"/remen/jingjin.html\" class=\"keylink\" target=\"_blank\">精进</a>。何以故。是菩萨。最上所行。得至一切诸佛法故。譬如所有经书。皆初章所摄。初章为本。无有一字不入初章者。如是佛子。十地者。是一切佛法之根本。菩萨具足。行是十地。能得一切智慧。是故佛子。愿说此义。诸佛护念。加以神力。令人信受。不可破坏。尔时解脱月菩萨。欲显此义。而说偈言</p><p>　　善哉智慧子　　清净行具足</p><p>　　愿说十地行　　所入十地法</p><p>　　具足于智慧　　得以成菩提</p><p>　　所有十方佛　　最胜人中尊</p><p>　　皆共护念汝　　说是十地义</p><p>　　十地为根本　　是名智行处</p><p>　　亦为究竟道　　佛无量法聚</p><p>　　譬如诸文字　　皆摄在初章</p><p>　　诸佛功德智　　十地为根本</p><p>　　尔时诸菩萨。一时同声。以偈请金刚藏菩萨言</p><p>　　上妙智慧人　　乐说无有量</p><p>　　德重如山王　　哀愍说十地</p><p>　　戒念慧清净　　说是十地义</p><p>　　十力之根本　　无阂智本行</p><p>　　<a href=\"/remen/jiedinghui.html\" class=\"keylink\" target=\"_blank\">戒定慧</a>功德　　集在仁者心</p><p>　　憍慢诸邪见　　皆悉已灭尽</p><p>　　是众无疑心　　唯愿闻善说</p><p>　　譬如渴思水　　如饥思美食</p><p>　　如病思良医　　如蜂欲食蜜</p><p>　　我等亦如是　　闻甘露法味</p><p>　　是故旷大意　　愿开初地门</p><p>　　乃至第十地　　次第为我说</p><p>　　尔时释迦牟尼佛。从眉间白毫相。放菩萨力明光焰。百千阿僧祇光。以为眷属。放斯光已。普照十方诸佛世界。靡不周遍。三恶道苦。皆得休息。悉照十方诸佛大会。<a href=\"/remen/shuofa.html\" class=\"keylink\" target=\"_blank\">说法</a>之众。显现如来不思议力。是光明。遍照十方诸佛大会。诸菩萨身已。于上虚空中。成大光明云台。十方诸佛。亦复如是。从眉间白毫相。俱放菩萨力明光焰。百千阿僧祇光。以为眷属。普现如来不思议力。悉照一切诸佛大会。及照<a href=\"/remen/suoposhijie.html\" class=\"keylink\" target=\"_blank\">娑婆世界</a>。释迦牟尼佛大众。并照金刚藏菩萨摩诃萨。及师子座。照已。于上虚空中。成大光明云台。时诸大光明云台中诸佛神力故。而说偈言</p><p>　　无等等诸佛　　功德如虚空</p><p>　　十力<a href=\"/remen/wuwei.html\" class=\"keylink\" target=\"_blank\">无畏</a>等　　最尊世间主</p><p>　　于释迦佛前　　而现此神力</p><p>　　以佛力开现　　法王师子藏</p><p>　　说诸地所行　　诸地义差别</p><p>　　承诸佛力说　　无有能坏者</p><p>　　若人闻法宝　　则为诸佛护</p><p>　　渐次具诸地　　得以<a href=\"/remen/chengfo.html\" class=\"keylink\" target=\"_blank\">成佛</a>道</p><p>　　若人堪任闻　　虽在于大海</p><p>　　及劫尽火中　　必得闻此经</p><p>　　若人痴疑悔　　终不能得闻</p><p>　　是故今佛子　　说诸地智道</p><p>　　入势力观法　　次第而<a href=\"/remen/xiuxing.html\" class=\"keylink\" target=\"_blank\">修行</a></p><p>　　得至于余地　　各得所利益</p><p>　　利一切世间　　愿说勿令断</p><p>　　尔时金刚藏菩萨。观察十方。欲令大众。增益信敬。而说偈言</p><p>　　诸佛圣主道　　微妙甚难解</p><p>　　非思量所得　　唯智者行处</p><p>　　其性从本来　　寂然无生灭</p><p>　　从本以来空　　灭除诸苦恼</p><p>　　远离于诸趣　　等同涅槃相</p><p>　　无中亦无后　　非言辞所说</p><p>　　出过于三世　　其相如虚空</p><p>　　诸佛所行处　　清净深寂灭</p><p>　　言说所难及　　地行亦如是</p><p>　　说之犹尚难　　何况以示人</p><p>　　诸佛之智慧　　离诸心数道</p><p>　　不可得思议　　非有阴界入</p><p>　　但以智可知　　非识之所及</p><p>　　如空迹难说　　何可示其相</p><p>　　十地义如是　　非无边心知</p><p>　　是事虽为难　　发愿行慈悲</p><p>　　渐次具诸地　　非心所能及</p><p>　　如是诸地行　　微妙甚难见</p><p>　　不可以心知　　当承佛力说</p><p>　　汝等当恭敬　　咸共一心听</p><p>　　诸地相入行　　修习出法门</p><p>　　于无量亿劫　　说之不可尽</p><p>　　今如实略说　　其义无有余</p><p>　　一心恭敬待　　今承佛力说</p><p>　　大音唱因喻　　义名不相违</p><p>　　佛神力无量　　今皆在我身</p><p>　　我之所说者　　如大海一渧</p><p>　　金刚藏菩萨。说此偈已。告于大众。诸佛子。若众生。厚集善根。修诸善行。善集助道法。供养诸佛。集诸清白法。为善知识所护。入深广心。信乐大法心。多向慈悲。好求佛智慧。如是众生。乃能发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无阂智故。为净一切佛国令无余故。为于一念中知三世事故。为自在转大法轮广示现佛神力故。诸菩萨摩诃萨。生如是心。诸佛子。是心以大悲为首。智慧增上。方便所护。直心深心淳至。量同佛力。善筹量众生力佛力。趣向无阂智。随顺自然智。能受一切佛法。以智慧教化。广大如法性。究竟如虚空。尽于后际。诸佛子。菩萨生如是心。即时过凡夫地。入菩萨位。生在佛家。种姓无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。诸佛子。菩萨摩诃萨。住是欢喜地。多喜多信。多清净多踊悦。多调柔多堪受。不好斗诤。不好恼乱众生。不好嗔恨。诸佛子。诸菩萨。住是欢喜地。念诸佛故生欢喜心。念诸佛法故生欢喜心。念诸菩萨摩诃萨故生欢喜心。念诸菩萨所行故生欢喜心。念诸波罗蜜清净相故生欢喜心。念诸菩萨与众殊胜故生欢喜心。念诸菩萨力不可坏故生欢喜心。念诸如来教化法故生欢喜心。念能为利益众生故生欢喜心。念一切佛一切菩萨所入智慧门方便故生欢喜心。诸佛子。菩萨复作是念。我转离一切世间界生欢喜心。入一切佛平等中生欢喜心。远离凡夫地生欢喜心。近到智慧地生欢喜心。断一切恶道生欢喜心。与一切众生作依止生欢喜心。近见一切诸佛生欢喜心。生诸佛境界生欢喜心。入一切诸菩萨数生欢喜心。我离一切惊怖毛竖等生欢喜心。所以者何。是菩萨摩诃萨。得欢喜地。所有诸怖畏。即皆远离。所谓。不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨。离我相故。尚不贪身。何况所用之事。是故。无有不活畏也。心不悕望供养恭敬。我应供养众生供给所须。是故无有恶名畏也。离我见。<a href=\"/remen/wuwo.html\" class=\"keylink\" target=\"_blank\">无我</a>相故。无有死畏。又作是念。我若死已生。必不离诸佛菩萨。是故无有堕恶道畏。我所志乐。无与等者。何况有胜。是故无有大众威德畏也。诸佛子。如是菩萨。离诸惊怖毛竖等事。诸佛子。是菩萨。以大悲为首。深大心坚固。转复勤修一切善根。所谓。以<a href=\"/remen/xinxing1.html\" class=\"keylink\" target=\"_blank\">信心</a>增上。多行净心。解心清净。多以信心。分别起悲愍心。成就大慈。心不疲懈。以惭愧。庄严。成就忍辱柔和。敬顺诸<a href=\"/\" class=\"keylink\" target=\"_blank\">佛教</a>法。信重尊贵。日夜常修善根无厌。亲近善知识。常爱乐法。求多闻无厌。如所观法正观。心不贪着。不求利养名闻恭敬。一切资生之物。心无悭吝。常生实心。无有厌足。贪乐一切智地。常欲得诸佛。力无畏不共法。求助诸波罗蜜法。离诸谄曲。如说能行。常行实语。不污诸佛家。不舍菩萨学戒。生萨婆若。心不动如大山王。不乐一切世间诸事。成就出世间善根。集助菩提分法。无有厌足。常求胜中胜道。诸佛子。菩萨摩诃萨。成就如是净治地法。名为安住菩萨欢喜地。菩萨如是。安住欢喜地。发诸大愿。生如是决定心。所谓。我当供养一切诸佛。皆无有余。一切供养之具随意供养。心解清净。发如是大愿。广大如法性。究竟如虚空。尽未来际。尽供养一切劫中所有诸佛。以大供养具。无有休息。又一切诸佛。所说经法。皆悉受持。摄一切诸佛阿耨多罗三藐三菩提故。一切诸佛。所教化法悉皆随顺。一切诸佛法皆能守护。发如是大愿。广大如法性。究竟如虚空。尽未来际。尽皆守护一切劫中一切佛法。无有休息。又一切世界。一切诸佛。从兜率天。来下入胎。及在胎中。初生时。<a href=\"/remen/chujia.html\" class=\"keylink\" target=\"_blank\">出家</a>时。成佛道时。悉当劝请转大法轮。示入大涅槃。我于尔时。尽往供养。摄法为首。三时转故。发如是大愿。广大如法性。究竟如虚空。尽未来际。尽一切劫。奉迎供养一切诸佛。无有休息。又一切诸菩萨所行。广大高远。无量不可坏。无有分别。诸波罗蜜所摄。诸地所净。生诸助道法。有相<a href=\"/remen/wuxiang.html\" class=\"keylink\" target=\"_blank\">无相</a>道。有成有坏一切菩萨。所行诸地道。及诸波罗蜜本行。教化令其受行。心得增长。发如是大愿。广大如法性。究竟如虚空。尽未来际。尽一切劫中。诸菩萨所行。以法教化成熟众生。无有休息。又一切众生。若有色若无色。若有想若无想。若非有想非无想。若卵生若胎生。若湿生若化生。<a href=\"/remen/sanjie.html\" class=\"keylink\" target=\"_blank\">三界</a>系入于<a href=\"/remen/liudao.html\" class=\"keylink\" target=\"_blank\">六道</a>。在一切生处。名色所摄。为教化成熟一切众生。断一切世间道。令住佛法。集一切智慧。使无有余。发如是大愿。广大如法性。究竟如虚空。尽未来际。尽一切劫。教化一切众生。无有休息。又一切世间。广狭极高。无量不可分别。不可移动。不可说粗细。正住倒住。首足相对。平坦圆方。随入如是世间。智如帝网。经幻事差别。如是十方。世界差别。皆现前知。发如是大愿。广大如法性。究竟如虚空。尽未来世。尽一切劫。如是世界。皆现前净知。无有休息。又以一切佛土。入一佛土。一佛土。入一切佛土。一一佛土。无量光明庄严。离诸垢秽。具足清净道。有无量智慧。众生悉满其中。常有诸佛大神通力。随众生心。而为示现。发如是大愿。广大如法性。究竟如虚空。尽未来际。尽一切劫。清净如是国土。无有休息。又一切菩萨。同心同学。共集诸善无有怨嫉。俱缘一事。等心和合。常不相离。随意能现佛身。自于心中。悉能解知诸佛。神力智力。常得随意神通。悉能游行一切国土。一切佛会。皆现身相。一切生处。普生其中。有如是不可思议大智慧。具足菩萨行。发如是大愿。广大如法性。究竟如虚空。尽未来世。尽一切劫。行如是大智慧道。无有休息。又乘不退轮。行一切菩萨道。身口意业所作不空。众生见者。即必定佛法。闻我音声。即得真实智慧道。有见我者。心即欢喜。离诸<a href=\"/remen/fannao.html\" class=\"keylink\" target=\"_blank\">烦恼</a>。如大药树王。为得如是心。行诸菩萨道。发如是大愿。广大如法性。究竟如虚空。尽未来世。尽一切劫。行不退道。所作不空。无有休息。又于一切世界。皆得阿耨多罗三藐三菩提。于一毛头。示身入胎。出家坐道场。成佛道。转法轮。度众生。示大涅槃。现诸如来大神智力。随一切众生。所应度者。念念中。得佛道度众生。灭苦恼。知一切法。如涅槃相。以一音声。令一切众生。皆使欢喜。示大涅槃。而不断菩萨所行。示众生大智地。使知一切法皆是假伪。大智慧大神通。自在变化故。发如是大愿。广大如法性。究竟如虚空。尽未来际。尽一切劫。得佛道事。求大智慧。大神通等。无有休息。诸佛子。菩萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世间不可尽。三虚空不可尽。四法性不可尽。五涅槃不可尽。六佛出世不可尽。七诸佛智慧不可尽。八心缘不可尽。九起智不可尽。十世间道种法道种智慧道种不可尽。如众生尽。我愿乃尽。如世间尽。如虚空尽。如法性尽。如涅槃尽。如佛出世尽。如诸佛智慧尽。如心缘尽。如起智慧尽。如道种尽。我愿乃尽。而众生实不可尽。世间虚空。法性涅槃。佛出世。诸佛智慧。心缘起智道种。实不可尽。我是诸愿福德亦不可尽。诸佛子。菩萨决定。发是大愿。则得利安心。柔软心。调顺心。<a href=\"/remen/shanxin.html\" class=\"keylink\" target=\"_blank\">善心</a>。寂灭心。和润心。直心。不乱心。不娆心。不浊心如是则成信者。乐心信相。分别功德。信诸佛本所行道。信行诸波罗蜜而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛力无中无边。信诸如来无量行门。信从<a href=\"/remen/yinyuan1.html\" class=\"keylink\" target=\"_blank\">因缘</a>以成<a href=\"/remen/guobao.html\" class=\"keylink\" target=\"_blank\">果报</a>。举要言之。信诸菩萨普行诸佛功德智慧威神力等。诸佛子。菩萨作是念。诸佛<a href=\"/remen/zhengfa.html\" class=\"keylink\" target=\"_blank\">正法</a>。如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。为无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲。嗔恚愚痴。起诸重业。嫌恨猛风。吹罪心火。常令炽盛。有所施作。皆与颠倒相应。欲流有流。无明流。见流相续起。心<a href=\"/remen/yishi.html\" class=\"keylink\" target=\"_blank\">意识</a>种于三界地生苦恼牙。所谓。名色和合。增长六入。诸入外尘。相对生触。触因缘故。生诸受。深乐受故生渴爱。渴爱增益故。生取。取增长故。复起后有。有因缘故。有生老死忧悲苦恼。如是因缘。集诸苦聚。众生受诸苦恼。是中无我无我所。无作者无受者。无知者。如草木瓦石。又亦如影。凡夫可愍。不知不觉。而受苦恼。菩萨于此。见诸众生不免诸苦。即生大悲智慧。是诸众生。我等应救。又欲令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智故。学行大舍。即时所有可施之物。尽能施与。所谓。谷麦库藏。金银摩尼珠。车[(王*巨)/木]。马瑙琉璃珊瑚琥珀。珂贝璎珞。严身之具。诸珍宝等。及象马车乘。辇舆人民。奴婢眷属。国土城邑。聚落庐舍。园林游观。妻子男女。一切所爱。皆悉舍与头目耳鼻。支节手足举身皆与。深重佛智故。而不贪惜。菩萨摩诃萨。住于初地。能行大舍。是菩萨。以大悲心大舍心。救一切众生故。转勤推求世间出世间利益胜事。心无疲懈。是故菩萨。生无疲倦功德。于诸经书。能自开解。是故。生知经书功德。得如是知经书智慧。善能筹量。应作不应作。于上中下众生。随宜而行。随有依止来亲近者。随力利益。是故菩萨。生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功<a href=\"/remen/dexing.html\" class=\"keylink\" target=\"_blank\">德行</a>中。精勤修行。心不懈退。是精进不退功德。即时得堪受力。得堪受力已。勤行供养诸佛。随佛所说。如说而行。诸佛子。是菩萨。悉知生起如是清净地法。所谓。信慈悲舍不疲惓。知诸经书。善解世法。惭愧堪受力。供养诸佛。如所说行。又是菩萨。住欢喜地。以发愿故。广见于诸佛。数百数千数万亿那由他佛。菩萨见诸佛时。心大欢喜。深心爱敬。以菩萨乐具。供养诸佛。及供养僧。以是福德。皆<a href=\"/remen/huixiang.html\" class=\"keylink\" target=\"_blank\">回向</a>阿耨多罗三藐三菩提。是菩萨。因供养诸佛故。生教化众生法。多以二摄。摄取众生。所谓。<a href=\"/remen/bushi.html\" class=\"keylink\" target=\"_blank\">布施</a>爱语。后二摄法。但以信解力。行未善通达。是菩萨。随所供养诸佛。教化众生。皆能受行清净地法。如是诸功德。皆自然回向萨婆若。转益明显。堪任有用。譬如佛子。金师炼金。随以火力。调柔可用。增益光色。如是菩萨。随供养诸佛。教化众生。受行清净诸地之法。此诸功德。皆自然回向萨婆若。转益明显。随意所用。又诸佛子。菩萨摩诃萨。于初地中。相貌得果。应从诸佛菩萨善知识所。咨受请问。成地之法。不应厌。废是菩萨。住初地中。应于诸佛菩萨善知识所。咨受请问第二地中相貌得果无有厌足。如是第三。第四第五。第六第七。第八第九。第十地中。相貌得果。应从诸佛菩萨善知识所咨受请问成十地法。无有废厌。是菩萨。悉应善知诸地逆顺法。善知诸地成坏。善知诸地相貌<a href=\"/remen/yinguo.html\" class=\"keylink\" target=\"_blank\">因果</a>。善知诸地得舍。善知诸地清净行分。善知诸地从一地至一地行。善知诸地是处非是处。善知诸地转所住处。善知诸地初事后事差别。善知诸地得不退转相。乃至善知一切菩萨清净地法。善知入如来智地。诸佛子。如是诸菩萨。善知诸地相未发初地乃至十地。知无障阂。得诸地智慧光明故。能得诸佛智慧光明。诸佛子。如大商主。多将贾人。欲至大城。应先问道路。退还过咎。在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及诸人。皆无忧恼。诸佛子。菩萨摩诃萨。亦复如是。住初地。而善知。诸地逆顺法。乃至善知净一切菩萨清净地法。善知入如来智地</p><p>　　尔时菩萨。集大福德智慧资粮。为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故诸佛子。菩萨摩诃萨。常应心不疲惓勤修诸地本行。乃至善知入如来智地。诸佛子。是名略说菩萨摩诃萨。入欢喜地门。广说则有无量百千万亿阿僧祇事。菩萨摩诃萨。住在此地。多作阎浮提王。豪贵自在。常护正法。能以布施。摄取众生。善除众生悭贪之垢。常行大施。而不穷匮所作善业。若布施若爱语。若利益若同事。是诸福德。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家。勤行精进。须臾之间。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言</p><p>　　若有诸众生　　厚修集善根</p><p>　　成就于白法　　亲近于诸佛</p><p>　　清净信力大　　随顺慈悲心</p><p>　　如是人能发　　无量之佛智</p><p>　　诸佛一切智　　无量力清净</p><p>　　堪受力坚牢　　成就诸佛法</p><p>　　悲心救世间　　净修诸佛国</p><p>　　敷演转法轮　　发此无上愿</p><p>　　一念知三世　　而无有别异</p><p>　　种种时差别　　以示于世间</p><p>　　略说则尽求　　诸佛之功德</p><p>　　发于广大心　　犹若如虚空</p><p>　　悲心智慧首　　方便合修行</p><p>　　净信深心故　　其力无有量</p><p>　　心向无障碍　　而不随他教</p><p>　　同诸佛平等　　而生于大心</p><p>　　诸佛子当生　　如是之实心</p><p>　　即离凡夫行　　入于佛所行</p><p>　　即生如来家　　无有可讥嫌</p><p>　　则同于诸佛　　必成无上道</p><p>　　生如是心时　　即便得初地</p><p>　　其心不可动　　犹若如山王</p><p>　　是菩萨便有　　大喜相显现</p><p>　　其心常清净　　堪受于大事</p><p>　　心不乐斗讼　　不好恼众生</p><p>　　无有嗔恨心　　乐惭愧恭敬</p><p>　　又习行直心　　守护于诸根</p><p>　　常念救世间　　念求诸佛智</p><p>　　心生于欢喜　　我当得此事</p><p>　　得于欢喜地　　即过五恐怖</p><p>　　不活畏死畏　　及与恶名畏</p><p>　　三恶道怖畏　　大众威德畏</p><p>　　以不贪着我　　及与我所故</p><p>　　是诸佛子等　　远离诸怖畏</p><p>　　常行慈悲心　　恒有信恭敬</p><p>　　惭愧功德备　　昼夜增善法</p><p>　　乐功德实利　　不乐于诸欲</p><p>　　如有所闻法　　能常善思惟</p><p>　　无有贪着行　　断诸利养心</p><p>　　常乐于菩提　　一心求佛智</p><p>　　行诸波罗蜜　　离于谄曲心</p><p>　　随说而能行　　安住实语中</p><p>　　不污诸佛家　　不舍菩萨学</p><p>　　远世间事业　　乐利于世间</p><p>　　求善法无厌　　精进转增益</p><p>　　诸菩萨如是　　好乐诸功德</p><p>　　而发于大愿　　求欲见诸佛</p><p>　　<a href=\"/remen/hufa.html\" class=\"keylink\" target=\"_blank\">护法</a>至佛所　　行菩萨妙行</p><p>　　化一切众生　　净一切佛土</p><p>　　我佛国土中　　满诸大菩萨</p><p>　　诸菩萨同心　　见闻皆不空</p><p>　　一切微尘中　　诸佛成佛道</p><p>　　发于如是等　　无量无边愿</p><p>　　是愿无穷尽　　如虚空众生</p><p>　　法性世涅槃　　诸佛出智慧</p><p>　　心缘起智种　　我愿如是住</p><p>　　如是发大愿　　心柔软调顺</p><p>　　能信佛功德　　而观于众生</p><p>　　知从因缘起　　则生慈悲心</p><p>　　即于苦众生　　我当救度之</p><p>　　为是众生故　　而行种种施</p><p>　　所谓妙国土　　上妙诸珍宝</p><p>　　象马及车乘　　眷属与人民</p><p>　　头目及手足　　肌肉施无悔</p><p>　　求种种经书　　心无有疲惓</p><p>　　得解其义趣　　能随世而行</p><p>　　惭愧堪受心　　渐令得增长</p><p>　　能以恭敬心　　供养无量佛</p><p>　　智者于日夜　　如是常修行</p><p>　　善根得明了　　犹如成炼金</p><p>　　菩萨住是地　　能了知十住</p><p>　　展转修行时　　无有诸障碍</p><p>　　譬如贾客主　　欲利诸商人</p><p>　　先问道路中　　诸险艰难事</p><p>　　菩萨住初地　　应知诸地行</p><p>　　而无有障碍　　能至于佛地</p><p>　　住是初地中　　多作阎浮王</p><p>　　善知于诸法　　常行慈悲心</p><p>　　如法而化导　　一切皆信敬</p><p>　　劝令行布施　　以求佛智慧</p><p>　　菩萨若舍国　　佛法中出家</p><p>　　勤行于精进　　即得百三昧</p><p>　　及见百诸佛　　震动百国土</p><p>　　光明照百国　　飞行亦如是</p><p>　　化百土众生　　入于百法门</p><p>　　念知百劫事　　示现百种身</p><p>　　能以百菩萨　　眷属而示现</p><p>　　若以其愿力　　过是数无量</p><p>　　今明初地义　　但以略解说</p><p>　　若欲广说者　　亿劫不能尽</p><p>　　是初菩萨地　　名之为欢喜</p><p>　　利益众生者　　今已分别说</p><p>　　离垢地第二</p><p>　　一切菩萨众　　闻说上地义</p><p>　　其心皆清净　　欢喜无有量</p><p>　　各于所坐处　　踊住虚空中</p><p>　　脱身上妙衣　　以散金刚藏</p><p>　　咸皆称赞言　　善哉金刚藏</p><p>　　大智无所畏　　善说菩萨地</p><p>　　解脱月大士　　知众心清净</p><p>　　欲闻第二地　　相貌之所说</p><p>　　即请金刚藏　　大智愿解说</p><p>　　第二地相貌　　一切皆欲闻</p><p>　　尔时金刚藏菩萨摩诃萨。语解脱月菩萨言。佛子。诸菩萨摩诃萨。已具足初地。欲得第二地者。当生十心。何等为十。一柔软心。二调和心。三堪受心。四善心。五寂灭心。六真心。七不杂心。八无贪吝心。九快心。十大心。若诸菩萨摩诃萨。已具足初地。欲得二地者。先当生是十心。诸佛子。菩萨欲住是离垢地。从本已来。离一切<a href=\"/remen/shasheng.html\" class=\"keylink\" target=\"_blank\">杀生</a>。舍弃刀杖。无嗔恨心。有惭有愧。于一切众生。起慈悲心。常求乐事。尚不恶心恼于众生。何况粗恶。离诸劫盗。资生之物。常自满足。不坏他财。若物属他。他所受用。他所摄者。于是物中。一草一叶。不与不取。何况过者。离于邪淫。自足妻色。不求外欲。属他女人。尚不生心。何况从事。离于<a href=\"/remen/wangyu.html\" class=\"keylink\" target=\"_blank\">妄语</a>。常真语实语。谛语随语。不作憎恶妄语。乃至梦中。尚不妄语。何况故作妄语。离于两舌。无破坏心。此闻不向彼说。彼闻不向此说。于斗诤离散人中。常好和合。离于恶口。所有言语。粗[麸-夫+黄]苦恶。令他嗔恼。又以嗔慢。令他怖畏恼热。不爱不喜。自坏其身。亦坏于他。如是等语。皆悉舍离。所有言语。甚可喜乐。美妙悦耳。能化人心。和柔具足。多人爱念。能令他人欢喜悦乐。常出如是之语。离于绮语。常自守护所可言说。应作不作。常知时语实语。利益语顺法语。筹量语不为戏乐语。乃至戏笑。尚不绮语。何况故作。不贪他物。若有属他。他所贪着。他所摄用。不作是念。我当取之。离嗔害心。嫌恨心。迫热心等。常于众生。求好事心。爱润心。利益心。慈悲心。离于占相。习行<a href=\"/remen/zhengjian.html\" class=\"keylink\" target=\"_blank\">正见</a>。决定深信罪福因缘。离于谄曲。诚信<a href=\"/remen/sanbao.html\" class=\"keylink\" target=\"_blank\">三宝</a>。生决定心。菩萨如是。常护善道。作是思惟。众生堕诸恶道者。皆由十不善道因缘。我今当自住十善法。亦当为人说诸善法。示正行处。何以故。若人自不<a href=\"/remen/xingshan.html\" class=\"keylink\" target=\"_blank\">行善</a>。为他说法。令住善者。无有是处。又是菩萨。复深思惟。行十不善道因缘故。则堕<a href=\"/remen/diyu.html\" class=\"keylink\" target=\"_blank\">地狱</a>畜生饿鬼。行十善道因缘故。则生人处。乃至有顶处生。又是十善道。与智慧和合修行。心劣弱者。乐少功德。厌畏三界。大悲心薄。从他闻法。至声闻乘。复有人。行是十善道。不从他闻。自然得知。不能具足大悲方便。而能深入众因缘法。至辟支佛乘。复有人行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生故。求佛大智慧故。清净菩萨诸地故。能净诸波罗蜜故。能入深广大行。又能清净行是十善道。乃至能得佛十力。四无所畏。四无碍智。大慈大悲。乃至具足一切种智。集诸佛法。是故我等。应行十善道。常求一切智慧。是菩萨。复作是思惟。此十不善道。上者地狱因缘。中者畜生因缘。下者饿鬼因缘。于中杀生之罪。能令众生堕于地狱畜生饿鬼。若生人中。得二种果报。一者短命。二者多病。劫盗之罪。亦令众生。堕于地狱畜生饿鬼道。若生人中。得二种果报。一者贫穷。二者共财不得自在。邪淫之罪。亦令众生堕于地狱畜生饿鬼道。若生人中。得二种果报。一者妇不贞良。二者得不随意眷属。妄语之罪。亦令众生。堕三恶道。若生人中。得二种果报。一者多被诽谤。二者恒为多人所诳两舌之罪。亦令众生堕三恶道。若生人中。得二种果报。一者得弊恶眷属。二者得不和眷属。恶口之罪。亦令众生堕三恶道。若生人中。得二种果报。一者常闻恶音。二者所可言说恒有诤讼。绮语之罪。亦令众生堕三恶道。若生人中。得二种果报。一者所有言语。人不信受。二者有所言说。不能分了。贪欲之罪。亦令众生。堕三恶道。若生人中。得二种果报。一者多欲。二者无有厌足。嗔恼之罪。亦令众生。堕三恶道。若生人中。得二种果报。一者常为他人。求其长短。二者常为他所恼害。邪见之罪。亦令众生。堕三恶道。若生人中。得二种果报。一者常生邪见之家。二者其心谄曲。诸佛子。如是十不善道。皆是众苦大聚因缘。菩萨复作是念。我等何故。不远离是十不善道行十善道。亦令他人行此善道。如是念已。即离十不善道。安住十善道。亦令他人。<a href=\"/remen/faxin.html\" class=\"keylink\" target=\"_blank\">发心</a>住于善道。是菩萨。尔时于一切众生中。生安隐心。乐心慈心。悲心怜愍心。利益心守护心。师心大师心。我所有心。作是念。是诸众生。堕于邪见。随逐邪心。行邪险道。甚可怜愍。我等应令是众生。住正见道。如实法中。是诸众生。常共嗔恨斗诤。分别彼我。我等应令是众生。住无上大慈中。是诸众生。无有厌足。常贪他人财物。恒以邪命自活。我等应令是众生。住于清净身口意业。是诸众生。随逐贪欲嗔恚愚痴因缘。常为种种烦恼大火之所烧然。不求得出方便。我等应令是众生。灭诸烦恼大火。安置清凉之处。是诸众生。常为无明黑闇所覆。入大黑闇。远离智慧光明。入于生死大险道中。随逐种种邪见。我等应令是众生。使得无碍清净慧眼。以是眼故。知一切法如实相。得不随他教。一切如实无障碍智。是诸众生。堕在生死险道中。将堕地狱畜生饿鬼深坑。入恶邪见网中。为种种愚痴<a href=\"/remen/conglin.html\" class=\"keylink\" target=\"_blank\">丛林</a>所覆。随逐虚妄邪道迳路。常为愚痴之所盲冥。远离有智导师。非是出道。谓为出要。堕恶魔道。随顺魔意。远离佛意。我等应令是众生。度于生死险道艰难。安处令住一切智人无畏大城。无诸衰恼。是诸众生为诸烦恼暴水所没。常为欲流有流。见流无明流所漂。常随生死。相续不绝。入大爱河。为诸烦恼势力所食。不能得求出要之道。常为欲觉嗔觉恼觉恶虫所害。又为身见水虫罗刹所执。入于五欲深流洄澓诸难之中。为喜爱淤泥之所染污。我慢陆地之所焦枯。无所归趣。于十二入怨贼聚落。不能得出。不遇导师能正度者。我等应于是众生。生大慈悲。以大善根力。而拔济之。得安隐处。离诸惊怖隐没。住一切智慧宝洲。是诸众生。深心贪着。多有忧悲苦恼患难。憎爱所缚。欲械所系。入于三界无明稠林。我等应令是众生。远离一切三界所著。令住离相无碍涅槃。是诸众生。深着我我所。于<a href=\"/remen/wuyin.html\" class=\"keylink\" target=\"_blank\">五阴</a>樔窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此无量诸苦恼者。我等应令是众生。离一切贪着。令住空无我智道。所谓。涅槃断一切障碍。是诸众生。其心狭劣。乐于小法。远离无上一切智慧。以是贪着小乘心故。不求无底大乘出法。我等应令是众生。住广大心。无量无边诸佛法中。所谓无上大乘。诸佛子。是菩萨。如是随顺持戒力。善能广生大慈悲心。是菩萨。住离垢地。得见数百佛。数千万亿那由他诸佛。见诸佛已。以衣被饮食。卧具医药。资生之物。供养诸佛。于诸佛所。生恭敬心。复受十善道。受已乃至得阿耨多罗三藐三菩提。终不中失。是菩萨。若干多百多千。乃至多百千万亿劫。远离悭贪<a href=\"/remen/pojie.html\" class=\"keylink\" target=\"_blank\">破戒</a>垢故。净修布施持戒。诸佛子。譬如成炼真金。在矾石中。诸一切垢尽。转复明净。菩萨亦如是。住是离垢菩萨地中。多百多千。乃至无量百千万劫离悭贪破戒垢故。净修布施持戒。菩萨尔时。于四摄法中。爱语偏多。十波罗蜜中。戒波罗蜜偏胜。余波罗蜜。非不修集。但随地增长。诸佛子。是名菩萨摩诃萨第二离垢地。菩萨住是地中。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住于十善道中。为大布施。而不穷尽所作善业。若布施若爱语。若利益若同事。皆不离念佛。不离念法。不离念诸菩萨摩诃萨伴。不离念诸菩萨所行道。不离念诸波罗蜜。不离念十地。不离念诸力无畏不共法。乃至不离念具足一切种智。常生是心。我当于一切众生之中。为首为胜。为大为妙。为上为无上。为导为将。为师为尊。乃至于一切众生中。为依止者。诸佛子。是菩萨摩诃萨。若欲舍家勤行精进。须臾之间。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。若干百千万亿那由他不可计知。尔时金刚藏菩萨摩诃萨。欲重明此义。而说偈言</p><p>　　菩萨柔软心　　调和堪受心</p><p>　　善心寂灭心　　真心不杂心</p><p>　　无有贪吝心　　快心与大心</p><p>　　得是十心已　　入于第二地</p><p>　　菩萨住是地　　成就诸功德</p><p>　　常离于杀生　　不恼于一切</p><p>　　常离于劫盗　　不生邪淫心</p><p>　　实语不两舌　　不恶口绮语</p><p>　　他人所有物　　不生于贪心</p><p>　　不恼于众生　　直心行正见</p><p>　　无有憍慢心　　亦无谄曲心</p><p>　　柔软不放逸　　护持诸佛教</p><p>　　所有剧苦恼　　地狱与畜生</p><p>　　饿鬼炽然身　　皆从恶心有</p><p>　　我今已永离　　如是诸恶事</p><p>　　行于真实理　　寂灭之善法</p><p>　　从人至有顶　　所有受乐处</p><p>　　禅乐三乘乐　　皆从十善生</p><p>　　如是思惟已　　心常不放逸</p><p>　　身自持净戒　　亦教人令持</p><p>　　遍观诸众生　　种种受苦恼</p><p>　　如是愍念已　　<a href=\"/remen/zhuansheng.html\" class=\"keylink\" target=\"_blank\">转生</a>深悲心</p><p>　　凡夫甚可愍　　堕在诸邪见</p><p>　　心多怀嗔恨　　常好起诤讼</p><p>　　常乐于五欲　　贪求无有厌</p><p>　　起三毒因缘　　我应度此等</p><p>　　深覆愚痴闇　　坠生死险道</p><p>　　入大邪见网　　坠于世笼槛</p><p>　　常为诸魔贼　　烦恼之所坏</p><p>　　此等甚可愍　　我应度脱之</p><p>　　没深烦恼水　　四流所漂漫</p><p>　　具受于三界　　百种诸苦毒</p><p>　　住五阴深樔　　生我我所心</p><p>　　我为度此苦　　当勤修行道</p><p>　　舍无上佛慧　　生于下劣心</p><p>　　令住佛大智　　发无量精进</p><p>　　菩萨住此地　　集无量功德</p><p>　　得值遇诸佛　　承事而供养</p><p>　　以是因缘故　　善根转明净</p><p>　　犹如好真金　　炼之以矾石</p><p>　　佛子住此地　　常作转轮王</p><p>　　令诸众生等　　住于十善道</p><p>　　从初发心来　　所修集诸福</p><p>　　愿以救世间　　令得佛十力</p><p>　　若欲舍王位　　出家行学道</p><p>　　勤心行精进　　得入千三昧</p><p>　　得见数千佛　　供养听受法</p><p>　　菩萨住此地　　能示如是事</p><p>　　若以其愿力　　示诸神通事</p><p>　　度脱于众生　　过此数无量</p><p>　　常为诸世间　　勤求好事者</p><p>　　具足解说此　　第二地已竟</p><p>　　十住经卷第一</p><p>　　十住经卷第二</p><p>　　后秦三藏鸠摩罗什译</p><p>　　明地第三</p><p>　　诸菩萨闻是　　不可思议行</p><p>　　心皆大欢喜　　恭敬无有量</p><p>　　即时虚空中　　雨众名华香</p><p>　　如云而垂下　　供养金刚藏</p><p>　　咸赞言善哉　　善哉金刚藏</p><p>　　善说诸大人　　护持净戒行</p><p>　　于诸众生中　　深有怜愍心</p><p>　　敷演解说是　　第二地行处</p><p>　　菩萨微妙行　　真实无有异</p><p>　　是诸菩萨等　　清净之行处</p><p>　　为一切众生　　常求诸好事</p><p>　　第二净明地　　今已解说竟</p><p>　　<a href=\"/remen/tianren.html\" class=\"keylink\" target=\"_blank\">天人</a>恭敬者　　愿说第三地</p><p>　　善示智所作　　菩萨之所行</p><p>　　愿说诸大人　　云何行布施</p><p>　　持戒及忍辱　　精进行禅定</p><p>　　智慧与方便　　并及慈悲心</p><p>　　云何行是法　　清净于佛行</p><p>　　解脱月菩萨　　语金刚藏言</p><p>　　菩萨至三地　　当以何等心</p><p>　　金刚藏菩萨摩诃萨。语解脱月菩萨言。佛子。诸菩萨摩诃萨。深净心行第二地已。欲得第三地。当以十心得入第三地。何等为十。一净心。二猛利心。三厌心。四离心。五不退心。六坚心。七明盛心。八无足心。九快心。十大心。诸佛子。是菩萨摩诃萨。以是十心。得入第三地。能观一切有为法如实相。所谓。<a href=\"/remen/wuchang.html\" class=\"keylink\" target=\"_blank\">无常</a>苦空。无我不净。不久败坏。不可信相。念念生灭。又不生不灭。不从前际来。不去至后际。现在不住。菩萨如是。观一切有为法真实相。知此诸法。无作无起。无来无去。而诸众生忧悲苦恼。憎爱所系。无有停积。无定生处。但为贪恚痴火所然。增长后世苦恼火聚。无有实性。犹如幻化。见如是已。于一切有为法。转复厌离。趣佛智慧。是菩萨。知如来智慧不可思议。不可称量。有大势力。无能胜者。无有杂相。无有衰恼忧悲之苦。能至无畏安隐大城。不复转还。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫穷无所依止。三毒之火。炽然不息。闭在三有牢固之狱。<a href=\"/remen/changzhu.html\" class=\"keylink\" target=\"_blank\">常住</a>烦恼诸恶刺林。无正观力。于善法中。欲乐心薄。失诸佛妙法。而常随顺生死水行。惊畏涅槃。是菩萨。见众生如是多诸衰恼。发大精进。是诸众生。我应救。我应解。应令清净。应令得脱。应着善处。应令安住。应令欢喜。应知所宜。应令得度。应使灭苦。菩萨如是。善远离一切有为法。深念一切众生。见诸佛一切智有无量利益。即时欲具佛智慧救度众生故。勤行菩萨道。作是思惟。以何因缘。以何方便。是诸众生。堕在大苦诸烦恼中。当拔出之。使得永住毕竟常乐。即时知住无碍解脱智慧中者。乃可得此是无碍智慧解脱不离通达诸法如实智。无行行慧。如是智慧之明。从何而得。当知不离多闻决定智慧。复作是念。无碍解脱等诸佛法。以何为本。不离闻法为本。菩萨如是念已。一切求法时。转加精进。日夜常乐听法。无有厌足。心无休息。喜法爱法。依法随法。重法究竟法。归法救法。随顺行法。菩萨如是。方便求法。所有。珍宝。财物金银等库藏无所匮惜。于此物中。不生难想。但于说法者。生难遭想。为求法故。于内外物。无不能舍世间所有可布施者。所谓。国土人民眷属。田业财物。摩尼宝珠。金银库藏。象马辇舆。众宝璎珞。诸严身之具。妻子男女。及支节手足。耳目鼻舌。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。无理等事。悉能忍受。深求法故。若得一句。未曾闻法。胜得满三千<a href=\"/remen/daqianshijie.html\" class=\"keylink\" target=\"_blank\">大千世界</a>珍宝。得闻正法一偈。胜得转轮圣王。释提桓因。梵天王处。<a href=\"/remen/wuliangjie.html\" class=\"keylink\" target=\"_blank\">无量劫</a>住。是菩萨。若有人。来作是言。我与汝佛所说法一句。能净菩萨所行道。令汝得闻。若能入大火坑受大苦者。当以相与。是菩萨作是念。我受一句法故。尚于三千大千世界火坑。从梵天投下。何况堕小火坑。我等求法应尽受一切诸地狱苦。犹应求法。何况人中。诸小苦恼。为求法故。发如是心。又如所闻法。心常喜乐。悉能正观。是菩萨。闻诸法已。降伏其心。于空闲处。心作是念。如说<a href=\"/remen/xingzhe.html\" class=\"keylink\" target=\"_blank\">行者</a>。乃得佛法。不可但以口之所言。菩萨如是。能住明地。即离诸欲恶不善法。有觉有观。离生喜乐。入初禅。灭觉观。内清净心一处无觉无观。定生喜乐。入二禅。离喜故。行舍心念安慧身受乐。诸贤圣。能说能舍。常念受乐。入三禅。断苦断乐故。先灭忧喜故。不苦不乐。行舍念净。入四禅。是菩萨。过一切色相。灭一切有对相。不念一切别异相故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有。无色定处。过一切无所有处。知非有想非无想安隐。即入无色非有想非无想处。但随顺诸法行故。而不乐着。是菩萨。以慈心高广无量。无嗔无恨无恼害。以信解力。遍满一方。二方。三方四方。四维上下。亦复如是。悲心喜心舍心。高广无量。无嗔恨无恼害。以信解力。遍满一方。第二三。四方四维上下。亦复如是。是菩萨。有种种神通力。能动大地。一身为多身。多身为一身。现灭还出。石壁山障。皆能彻过。如行虚空。于虚空中。加趺而去。犹如飞鸟入出于地。如水无异。履水如地。身出烟焰。如大火聚。日月有大神德威力。而能以手。扪摸摩之。身力自在。乃至梵世。是菩萨。以清净天耳。过于人耳。悉闻人天音声远近。是菩萨。以他心智。如实知他心。染心如实知染心。离染心如实知离染心。嗔心离嗔心。痴心离痴心。垢心离垢心。小心大心。散乱心如实知散乱心。定心不定心。缚心解心。有上心无上心。如实知有上心无上心。如是以自心知他心。是菩萨。念知<a href=\"/remen/suming.html\" class=\"keylink\" target=\"_blank\">宿命</a>。诸所生处。所谓。一世二世。三四五世。乃至十二十三十。四十五十。乃至百世千世。万世百千万亿那由他世。一劫二劫。乃至百千万亿那由他无量劫数。其中诸劫。无量成坏。于诸劫中。所经因缘。悉能念知。我生彼处。如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。相貌因缘。悉能念知。是菩萨。天眼清净过于人眼。见众生生死。形色好丑<a href=\"/remen/shane.html\" class=\"keylink\" target=\"_blank\">善恶</a>。贫贱富贵。趣善恶道。随业受报。皆如实知。所谓是诸众生。成就身恶业。成就口恶业。成就意恶业。距逆贤圣。受邪见教。起罪业因缘故。身死堕恶道。生在地狱。是诸众生。成就善身业。善口业。善意业。不逆贤圣。信受正见。行善业因缘故死后生善处天上。是菩萨。于诸禅定。解脱三昧。能入能出。而不随生。但见何处。有助菩提法处。以愿力故。能生其中。是菩萨。住明地中。见数百千万亿那由他诸佛。恭敬供养尊重赞叹。衣服饮食。卧具医药。亲近诸佛。听受经法。听受法已。随力而行。是菩萨。尔时观诸法不生不灭众缘而有。于百千万亿劫所集欲缚。渐得微薄。一切有缚。一切无明缚。皆悉微薄。不复积集。不积集故。断于邪贪邪嗔邪痴。诸佛子。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪邪嗔邪痴。诸善根。转增明净。是菩萨。忍辱心柔软心。美妙心不坏心。不动心不浊心。不高心不下心。一切所作不望报心。他少有作当生报心。不谄曲心。不染乱心。转胜明净。尔时菩萨。于四摄法中。爱语利益偏多。十波罗蜜中。忍辱波罗蜜。精进波罗蜜转多。余助菩提法。皆转明净。诸佛子。是名诸菩萨第三明地。菩萨摩诃萨。住是地中。多作释提桓因。智慧猛利。能以方便因缘。转诸众生。令离淫欲。所作善业。若布施若爱语。若利益若同事。皆不离念佛念法。乃至不离念具足一切种智。常生是心。我当何时于众生中。为首为尊。乃至于一切众生。为依止者。是人若欲勤加精进。于须臾间。能得十万三昧。乃至能示十万菩萨。以为眷属。随其愿力。神通自在。不可算数。若干百千万亿那由他劫。不可计知。尔时金刚藏菩萨。欲令此义转明故。而说偈言</p><p>　　菩萨以是心　　能得第三地</p><p>　　净心猛厌心　　离心不退心</p><p>　　坚心堪受心　　快心及大心</p><p>　　以如是等心　　得入于三地</p><p>　　智者住明地　　观有为作法</p><p>　　不净无常苦　　无我坏败相</p><p>　　无有牢固性　　不久念念灭</p><p>　　如是思惟知　　无有来去相</p><p>　　见诸有为法　　如病如痈疮</p><p>　　爱心所缠缚　　生诸忧悲苦</p><p>　　但为贪恚痴　　猛火所焚烧</p><p>　　从无始世来　　炽然常不息</p><p>　　即时于一切　　三界生厌离</p><p>　　恶贱有为法　　心无所贪着</p><p>　　但求诸佛智　　无量无边限</p><p>　　甚深难思议　　清净无诸苦</p><p>　　如是见佛智　　无诸苦恼已</p><p>　　哀愍诸众生　　贫穷无<a href=\"/remen/fuhui.html\" class=\"keylink\" target=\"_blank\">福慧</a></p><p>　　三毒火常然　　无有救护者</p><p>　　堕在地狱中　　百种苦所切</p><p>　　放逸凡夫人　　没诸烦恼聚</p><p>　　盲冥无所见　　失诸佛法宝</p><p>　　常随生死水　　无怖空怖畏</p><p>　　我于是众生　　当勤度脱之</p><p>　　精进求智慧　　为作饶益者</p><p>　　思惟何方便　　可以得救护</p><p>　　唯有诸如来　　深妙无碍智</p><p>　　此智何为因　　唯从智慧生</p><p>　　思惟是智慧　　但从多闻生</p><p>　　如是筹量已　　勤求多闻法</p><p>　　日夜常精进　　听受无厌惓</p><p>　　读诵爱乐法　　唯法以为贵</p><p>　　为欲求法故　　以诸珍宝等</p><p>　　所亲爱妻子　　随意诸眷属</p><p>　　国土及城邑　　资生诸好物</p><p>　　欢喜而施与　　心无所恋惜</p><p>　　头目耳鼻舌　　牙齿及手足</p><p>　　支节身血肉　　心肝及髓脑</p><p>　　以此等施人　　犹不以为难</p><p>　　若得闻正法　　是为最甚难</p><p>　　假令有一人　　语此菩萨言</p><p>　　汝今若能入　　是大猛火聚</p><p>　　然后当与汝　　诸佛所说法</p><p>　　闻已即欢喜　　自投于火聚</p><p>　　设使大千界　　火聚满其中</p><p>　　须弥梵世下　　不足以为难</p><p>　　若为求一句　　诸佛所说法</p><p>　　救诸苦恼者　　得之甚为难</p><p>　　始从初发心　　乃至成佛道</p><p>　　我于其中间　　尽此诸劫数</p><p>　　为欲求诸法　　备受阿鼻苦</p><p>　　何况于人间　　小小诸苦恼</p><p>　　以听法因缘　　能得正忆念</p><p>　　正忆念因缘　　能生诸禅定</p><p>　　深妙等三昧　　及五神通事</p><p>　　次第皆能起　　自在不随生</p><p>　　菩萨住是地　　能以决定心</p><p>　　多供养诸佛　　听受所说法</p><p>　　断邪爱恚等　　余烦恼微薄</p><p>　　犹如成炼金　　调和得其所</p><p>　　菩萨住是地　　功德藏充满</p><p>　　多作忉利王　　自在化淫欲</p><p>　　爱佛功德故　　化导无量众</p><p>　　悉能令得住　　无上佛道中</p><p>　　菩萨住是地　　能以柔软心</p><p>　　勤行于精进　　得百千三昧</p><p>　　悉得见诸佛　　相好庄严身</p><p>　　其心转猛利　　愿力者殊胜</p><p>　　常为诸众生　　勤求好事者</p><p>　　分别解说此　　第三明地已</p><p>　　焰地第四</p><p>　　诸佛子闻说　　如是地相义</p><p>　　深妙无有量　　心皆大欢喜</p><p>　　散众名花香　　供养于如来</p><p>　　地及大海水　　悉皆大震动</p><p>　　天诸婇女等　　于上虚空中</p><p>　　同以微妙音　　歌颂此上法</p><p>　　他化自在王　　闻以大欢喜</p><p>　　雨摩尼珠宝　　以散于佛上</p><p>　　踊跃称赞言　　善哉佛出世</p><p>　　功德藏流布　　利益于我等</p><p>　　我今闻说此　　菩萨地相义</p><p>　　是事百千劫　　难闻而得闻</p><p>　　愿更说后地　　利益诸天人</p><p>　　佥皆喜欲闻　　得地诸行相</p><p>　　解脱月菩萨　　重请金刚藏</p><p>　　愿为诸菩萨　　说至四地行</p><p>　　尔时金刚藏菩萨摩诃萨。语解脱月菩萨言。佛子。诸菩萨摩诃萨。具足清净行第三地已。欲得第四地者。当以十法明门。得入此四地。何等为十。一思量众生性。二思量法性。三思量世界性。四思量虚空性。五思量识性。六思量欲界性。七思量<a href=\"/remen/sejie.html\" class=\"keylink\" target=\"_blank\">色界</a>性。八思量<a href=\"/remen/wusejie.html\" class=\"keylink\" target=\"_blank\">无色界</a>性。九思量快信解性。十思量大心性。诸佛子。菩萨。以此十法明门。能从三地。入第四地。诸佛子。菩萨摩诃萨。若得第四菩萨焰地。即于如来家。转有势力。得内法故。有十种智。何等为十。一不退转心。二于三宝中得不坏信清净毕竟智。三修习观生灭。四修习诸法本来不生。五常修习转还世间行。六修习知业因缘故有生。七修习分别生死涅槃门差别。八修习众生业差别。九修习前际后际差别。十修习现在常灭不住行。是十智心。则生佛家。转得势力。复次佛子。菩萨摩诃萨。住是菩萨第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观。精勤一心。除世间贪忧。观内受外受内外受。内心外心内外心。内法外法内外法。循法观。精勤一心。除世间贪忧。是菩萨。未生恶不善法。为不生故。欲生勤精进。发心正断。已生诸恶不善法。为断故。欲生勤精进。发心正断。未生诸善法。为生故。欲生勤精进。发心正行。已生诸善法。为住不失。修增广故。欲生勤精进。发心正行。是菩萨。修行四如意分。欲定断行成就。修如意分。依止厌。依止离。依止灭。回向于舍。精进定断行成就修如意分。心定断行成就。修如意分。思惟定断行成就。修如意分。依止厌离灭。回向于舍。是菩萨。修行信根。依止厌离灭。回向于舍。精进根念根定根。修行慧根。依止厌离灭。回向于舍。是菩萨。修行信力。依止厌离灭。回向于舍。精进力念力<a href=\"/remen/dingli.html\" class=\"keylink\" target=\"_blank\">定力</a>。修行慧力。依止厌离灭。回向于舍。是菩萨。修行念觉分。依止厌离灭。回向于舍。择法觉分。精进觉分。喜觉分除觉分定觉分。修行舍觉分。依止厌离灭。回向于舍。是菩萨。修行正见。依止厌离灭。回向于舍。正思惟正语。正业正命。正精进<a href=\"/remen/zhengnian.html\" class=\"keylink\" target=\"_blank\">正念</a>。修行正定。依止厌离灭。回向于舍。是菩萨。以不舍众生心故行。以本愿力故。大悲为首。大慈合行。为摄一切智。为庄严佛国。为具佛诸力无畏。不共法。三十二相。八十种好。具足音声。为随顺佛深解脱。为思惟大智慧方便故行。诸佛子。诸菩萨摩诃萨。住菩萨焰地。所有身见着等。着我。着众生。着人寿者。知者见者。着五阴十二入十八界。所起屈伸卷舒出没。推求心所行。爱着宝重所见。为归为洲。皆悉断灭。是菩萨。转倍精进。慧方便所生助道法。随所修行。心转柔和。堪任有用。心无疲惓。转求上法。增益智慧。救一切世间。随顺诸师。恭敬受教。如所说行。是菩萨。尔时知恩知报恩。心转和善。同止安乐。直心软心。无有邪曲。行正定行。无有憍慢。则易与语。随顺教诲。得说者意。如是具足善心软心。寂灭心忍辱心。净地诸法。思惟修行。是菩萨。尔时成不转精进者。不舍精进。不坏精进。不厌精进。不惓精进。广大精进。无边精进。猛利精进。无等等精进。救一切众生精进。分别是道非道精进。是菩萨。心志清净。不失深心。信解明利。诸善根增长。远离世间垢浊。不信疑悔等。皆已灭尽。无疑无悔。现前具足。于一切佛大信解事中。不厌不舍。自然习乐。无量之心。常现在前。菩萨住是第四焰地。能见诸佛数百数千数千万亿那由他佛。供养恭敬。尊重赞叹。衣服饮食。卧具医药。亲近诸佛。一心听法。听受法已。能信奉持。多于佛所。出家<a href=\"/remen/xiudao.html\" class=\"keylink\" target=\"_blank\">修道</a>。是菩萨。乐心深心。清净信解平等。转更明了。住寿多劫。若干百千。万亿那由他劫。善根转胜明利。诸佛子。如上真金。以为庄严。余金不及。如是诸菩萨摩诃萨。住此菩萨焰地。诸善根转增明利。下地菩萨。所不能及。譬如摩尼珠。光明清净。能照四方。余宝不及。雨渍水浇。光明不灭。菩萨住焰地中。下地菩萨所不能及。一切诸魔。及诸烦恼。皆不能坏其智慧。诸佛子。是名略说诸菩萨摩诃萨第四焰地。菩萨摩诃萨。住是地中。多作须夜磨天王。多教化众生。破于我心。所作善业。若布施若爱语。若利益若同事。皆不离念佛。不离念法。不离念诸菩萨摩诃萨为伴。乃至不离念具足一切种智。常生是心。我当何时于一切众生中。为首为尊。乃至于一切众生中。为依止者。是菩萨摩诃萨。若欲如是勤行精进。须臾之间。得百亿三昧。乃至示现百亿菩萨。以为眷属。若以愿力。自在示现。过于此数。若干百千万亿那由他不可计劫。尔时金刚藏菩萨。欲重明此义。而说偈言</p><p>　　诸菩萨具足　　修治明地已</p><p>　　观诸众生性　　法性世间性</p><p>　　虚空性识性　　三界性信解</p><p>　　深心清净故　　得入第四地</p><p>　　即于如来家　　增长得势力</p><p>　　不退于佛道　　三宝不坏信</p><p>　　观生灭无作　　知世间转行</p><p>　　从业而有生　　生死涅槃异</p><p>　　知众生诸业　　观法先后际</p><p>　　不住常灭相　　佛家生势力</p><p>　　诸大菩萨等　　得如是法已</p><p>　　怜愍诸众生　　习身受心法</p><p>　　内外<a href=\"/remen/sinianchu.html\" class=\"keylink\" target=\"_blank\">四念处</a>　　依止于厌离</p><p>　　亦依止寂灭　　回向于涅槃</p><p>　　除灭恶法故　　善法得增长</p><p>　　习行四正法　　修四如意分</p><p>　　习行于五根　　及以修五力</p><p>　　修习七觉意　　行于八圣道</p><p>　　修习如是法　　皆为众生故</p><p>　　本愿之所助　　慈悲心为首</p><p>　　求觅一切智　　为净诸佛土</p><p>　　成十力功德　　无畏不共法</p><p>　　诸音声言说　　甚深妙道法</p><p>　　及无碍解脱　　大智慧方便</p><p>　　从身见为首　　六十二见等</p><p>　　众生见人见　　命者知者见</p><p>　　于诸阴界入　　之所贪着处</p><p>　　得是第四地　　皆悉已除断</p><p>　　随断烦恼业　　其心亦随净</p><p>　　诸所作善业　　皆为救世间</p><p>　　菩萨柔软心　　常不为放逸</p><p>　　堪用心直心　　求利众生心</p><p>　　如此所求事　　皆为无上道</p><p>　　大智慧职位　　利益世间故</p><p>　　深心敬养师　　如说乐修行</p><p>　　知恩报恩者　　易化无嗔恨</p><p>　　无有邪曲心　　柔和同止乐</p><p>　　修习如是法　　精进不退转</p><p>　　菩萨住是地　　深心及直心</p><p>　　净心与信解　　皆转得明净</p><p>　　增长诸善根　　垢浊疑悔法</p><p>　　如是等诸事　　皆悉得除灭</p><p>　　诸菩萨住是　　第四焰地中</p><p>　　得值无量佛　　咨受所说法</p><p>　　于是诸佛所　　出家难沮坏</p><p>　　如真金庄严　　余金所不及</p><p>　　菩萨住是地　　诸功德深心</p><p>　　智慧及方便　　所行清净道</p><p>　　乃至千亿魔　　皆所不能坏</p><p>　　如真妙明珠　　不为水雨败</p><p>　　菩萨住是地　　天人所供养</p><p>　　多作夜摩王　　能转诸邪见</p><p>　　所作诸善业　　皆为佛智慧</p><p>　　其心常坚固　　不可得动转</p><p>　　若勤行精进　　得百亿三昧</p><p>　　能见百亿佛　　愿力则过是</p><p>　　如是第四地　　清净名为焰</p><p>　　无量福慧者　　今已解说竟</p><p>　　难胜地第五</p><p>　　诸菩萨闻是　　第四地行法</p><p>　　心皆大欢喜　　踊跃无有量</p><p>　　雨天众宝花　　雰雰如雪下</p><p>　　咸赞言善哉　　金刚藏大士</p><p>　　他化自在王　　与诸眷属等</p><p>　　于上虚空中　　心皆大欢喜</p><p>　　放众妙光明　　作天诸伎乐</p><p>　　歌叹佛功德　　并及菩萨众</p><p>　　天诸婇女等　　各以清妙音</p><p>　　同声称赞佛　　而说如是言</p><p>　　<a href=\"/remen/shizun.html\" class=\"keylink\" target=\"_blank\">世尊</a>久远来　　勤苦所求愿</p><p>　　无上正真道　　于今始乃得</p><p>　　利益天人者　　久乃今得见</p><p>　　释迦牟尼佛　　今至于天宫</p><p>　　从久远已来　　今始异相动</p><p>　　久远世已来　　今始放妙光</p><p>　　众生从久来　　今始得安乐</p><p>　　久来方得闻　　大慈悲德音</p><p>　　度诸功德岸　　久远今乃值</p><p>　　圣王能悉破　　憍慢我心等</p><p>　　无比可供养　　而今得供养</p><p>　　能开诸天道　　使得一切智</p><p>　　世尊甚清净　　无量如虚空</p><p>　　不染于世法　　如莲花在水</p><p>　　处世最高大　　犹如大海中</p><p>　　须弥金山王　　是故欢喜礼</p><p>　　如是诸天女　　各以众妙音</p><p>　　敬心歌颂已　　默然而观佛</p><p>　　解脱月菩萨　　请金刚藏言</p><p>　　菩萨得五地　　相貌之因缘</p><p>　　金刚藏菩萨摩诃萨。语解脱月菩萨言。佛子。诸菩萨摩诃萨。已具足第四地。欲得第五地。以十平等心。能入第五地。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七知道非道净平等。八行知见净平等。九诸菩提分法转胜净平等。十等化众生净平等。诸佛子。诸菩萨摩诃萨。以是十平等净心。具足得入于五地。善修菩提法故。深心清净故。求转胜道故。则能得佛道。是菩萨。得大愿力。以慈悲心。不舍于一切。以得念慧心道理之势力。修习于福慧。不舍起方便。欲得转胜道上地。明观法受诸佛神力所护。生定不退心。如实知是苦圣谛。是苦集谛。是苦灭谛。是至灭苦道谛。是菩萨。善知世谛。善知第一义谛。善知相谛。善知差别谛。善知示成谛。善知事谛。善知生起谛。善知尽无生谛。善知令入道谛。次第成菩萨诸地故。善知习如来智谛。尔时菩萨。常在一乘故。善知第一义谛。随众生意。令欢喜故。知世谛。分别诸法自相故。知相谛。诸法各异故。知差别谛。分别诸阴界入故。知示成谛。以身心苦恼故。知苦谛。诸道生相续故。知集谛。毕竟灭一切恼热故。知灭谛。起不二法故。知道谛。以一切种智。知一切法次第。成一切菩萨地故。善知习如来智谛。以信解力故。知非得无尽谛智。菩萨如是。以此诸谛智。如实知一切有为法。虚伪诳诈。败坏相。假住须臾。诳惑凡夫人。菩萨尔时。于众生中。大悲转胜。而现在前。能生大慈光明。得如是智慧力。不舍一切众生。常求佛智慧。如实观一切有为法。先际后际。知众生从先际。无明有爱故。生<a href=\"/remen/liuzhuan.html\" class=\"keylink\" target=\"_blank\">流转</a>生死。于五阴归处。不能动发。增大苦恼聚。是中无我无我所。无众生无人。无知者无<a href=\"/remen/shouming.html\" class=\"keylink\" target=\"_blank\">寿命</a>者。后际亦如是。如是无所有。而愚痴贪着不断。不知无边有出无出。尔时作是念。凡夫众生。甚为可怪。无明痴故。有无量无边阿僧祇身。已灭今灭当灭。如是常受生死。不能于身生厌离想。转更增长机关苦身。常为生死水漂。不能得返归五阴舍。不能舍离。不畏四大毒蛇。不能拔出憍慢见箭。不能灭除贪恚痴焰。不能破坏无明愚闇。不能干竭爱着大海。不求十力大圣导师。常随魔意。于生死城中。多为诸恶觉观所转。如是苦恼孤穷众生。无有救者。无有舍者。无有究竟道者。唯我一人。独无等侣。修集福德智慧。以是资粮。令此一切众生。得住毕竟清净。乃至使得一切法中。佛无碍智力。如是思惟。从正观生于智力。发愿所作。一切善根。皆为度诸众生故。为一切众生求好事故。求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦满其愿故。是菩萨。尔时住此第五难胜地中。不忘诸法故。名为念者。决定智慧故名为智者。知经书意。次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲惓者。常正忆念故。名为远离破戒者。深心求佛十力四无所畏十八不共法故。名为常念佛法者。常令众生离恶修善故。名为庄严佛国者。种诸福德庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨。诸世间方便中。心无嗔碍故。名为心无碍者。常乐教化众生故。名为昼夜远离余心者。菩萨如是行时布施。亦教化众生。爱语利益同事。亦教化众生。又以色身示现。亦教化众生。亦以说法。教化众生。亦示菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益。教化众生。菩萨如是修习。以大神力种种因缘方便道。教化众生。是菩萨。虽种种因缘方便心常在佛智。而不退失善根。又复常求转胜利益众生法。是人利益众生故。世间所有经书伎艺。文章算数。名性经书。治病医方。所谓。治干消病。小儿病。鬼着病。蛊毒病。癞病等。伎乐歌舞。戏笑欢娱经书。国土城郭。聚落室宅。园观池泉。华果药草林树。金银摩尼珠。琉璃珊瑚虎魄。车[(王*巨)/木]马瑙。示诸宝聚。日月五星。二十八宿。占相吉凶。地动梦书怪相。身中诸相布施持戒。摄伏其心。禅定神通。四禅四无量心。四无色定。凡诸不恼众生事。安乐众生事。怜愍众生故。出令入诸佛无上之法。菩萨住是难胜地。值数百数千数万亿佛。供养尊重赞叹。衣服饮食。卧具医药。亲近听法。听法已出家。出家已。于诸佛所。听受经法。而为法师。说法利益。得转胜多闻积三昧。乃至过百千万亿劫。不忘此事。是菩萨。尔时一切福德善根。转胜明净。佛子。譬如成炼真金。以车[(王*巨)/木]磨莹。其光转胜。菩萨住是地中。方便智慧力故。功德善根。转净明胜。下地所不及。又如日月星宿。诸天宫殿。风持令去。不失法度。如是佛子。菩萨住难胜地。以方便思惟故。福德善根。转倍明净。而不取证。亦不疾至佛道。诸佛子。是名诸菩萨摩诃萨难胜地。今已略说。菩萨摩诃萨。住是地中。多作兜率陀天王。诸根猛利。能摧伏一切外道。有所作业。若布施爱语。利益同事。皆不离念佛念法。念菩萨伴。乃至不离念具足一切种智。我当何时。于众生中。为首为尊。乃至于一切众生中。为依止者。诸佛子。是菩萨若欲如是勤行精进。须臾之间。能得千亿三昧。乃至示千亿菩萨。以为眷属。若以愿力。神力自在复过是数。若干百千万亿不可得知。尔时金刚藏菩萨欲明此义故。重说偈言</p><p>　　诸菩萨具足　　四地行法已</p><p>　　思惟三世佛　　戒等心亦等</p><p>　　除见疑悔等　　道非道行等</p><p>　　观诸平等已　　得入第五地</p><p>　　四念处为弓　　诸根为利箭</p><p>　　四正勤为马　　四如意为车</p><p>　　五力以为铠　　破诸烦恼贼</p><p>　　勇健不退转　　直入第五地</p><p>　　惭愧无垢衣　　净戒以为香</p><p>　　七觉为华鬘　　禅定为涂香</p><p>　　智慧与方便　　种种念庄严</p><p>　　如是得入诸　　陀罗尼园林</p><p>　　四如意为足　　正念为头项</p><p>　　慈悲明净眼　　利智慧为牙</p><p>　　以空无我吼　　破诸烦恼贼</p><p>　　如是人师子　　能入第五地</p><p>　　是菩萨得至　　住于第五地</p><p>　　转修胜净法　　皆为佛道故</p><p>　　常行慈悲心　　未曾有厌惓</p><p>　　但为修习此　　第五地行法</p><p>　　深集二资粮　　福德及智慧</p><p>　　种种方便力　　欲得上明观</p><p>　　常为佛所护　　得成于念慧</p><p>　　次第能善观　　如实知诸谛</p><p>　　第一谛世谛　　差别谛成谛</p><p>　　事生灭道谛　　至无障碍谛</p><p>　　如是观诸谛　　心微妙清净</p><p>　　虽为未能得　　无障碍解脱</p><p>　　以能有智慧　　及与信力故</p><p>　　得胜于一切　　世间诸智慧</p><p>　　如是观诸谛　　悉知有为法</p><p>　　虚妄伪诈诳　　无有一坚实</p><p>　　能得于诸佛　　慈悲光明分</p><p>　　为诸众生故　　专心求佛慧</p><p>　　知有为先后　　众生甚可愍</p><p>　　堕在无明闇　　爱因缘所系</p><p>　　是菩萨能拔　　世间之苦恼</p><p>　　知法无寿者　　犹如草木等</p><p>　　众生常以二　　烦恼因缘故</p><p>　　从于先世来　　后世亦如是</p><p>　　相续不断绝　　不能尽苦边</p><p>　　于此生愍伤　　我当度脱之</p><p>　　不出五阴舍　　不畏四大害</p><p>　　不拔诸邪箭　　不灭三毒焰</p><p>　　不破无明闇　　堕在大爱海</p><p>　　无有智慧明　　离大导师故</p><p>　　知如是事已　　转加勤精进</p><p>　　有所作起业　　皆为度众生</p><p>　　常念正念慧　　修道有惭愧</p><p>　　坚心与智慧　　转更令增益</p><p>　　修福慧无厌　　持戒不羸弱</p><p>　　求多闻无倦　　正修净佛土</p><p>　　种相好音声　　因缘无厌足</p><p>　　所作诸善业　　皆为利众生</p><p>　　为利世间故　　造立经书等</p><p>　　名姓鬼病方　　歌舞戏笑等</p><p>　　堂阁园林法　　衣服诸饮食</p><p>　　示种种宝聚　　令众得欢喜</p><p>　　占日月五星　　二十八宿等</p><p>　　地动吉凶相　　梦书诸怪事</p><p>　　布施持戒等　　离欲修禅定</p><p>　　四无量神通　　安乐世间故</p><p>　　大智慧菩萨　　得此难胜地</p><p>　　供养数亿佛　　从佛而听法</p><p>　　而修诸善根　　皆悉得明净</p><p>　　犹如车[(王*巨)/木]宝　　莹磨于真金</p><p>　　譬如宝宫殿　　随风不失法</p><p>　　世法利不染　　如莲华在水</p><p>　　菩萨住是地　　多作兜率王</p><p>　　诸根转猛利　　破诸外道见</p><p>　　所作诸善业　　皆为佛智慧</p><p>　　得佛力无畏　　能度诸众生</p><p>　　是菩萨勤修　　转胜精进力</p><p>　　能得千万亿　　诸深妙三昧</p><p>　　供养千亿佛　　能动千世界</p><p>　　随其所愿力　　过是数无量</p><p>　　如是第五地　　种种诸方便</p><p>　　上智慧大人　　如法解说竟</p><p>　　十住经卷第二</p><p>　　十住经卷第三</p><p>　　后秦三藏鸠摩罗什译</p><p>　　现前地第六</p><p>　　诸菩萨闻说　　上地之行相</p><p>　　在于虚空中　　雨众妙珍宝</p><p>　　放清净光明　　供养于世尊</p><p>　　咸赞言善哉　　善哉金刚藏</p><p>　　时有无量亿　　诸天皆欢喜</p><p>　　于上虚空中　　雨众宝末香</p><p>　　光明相绮错　　微妙甚可乐</p><p>　　众香华璎珞　　幡盖雨佛上</p><p>　　他化自在王　　与诸眷属等</p><p>　　雨众妙宝物　　雰雰如云下</p><p>　　歌颂供养佛　　称叹金刚藏</p><p>　　咸赞言善哉　　善哉快说此</p><p>　　千万亿天女　　于上虚空中</p><p>　　作众天音乐　　歌叹佛功德</p><p>　　咸作如是言　　如来之所说</p><p>　　微妙无有量　　能灭诸烦恼</p><p>　　诸法本性空　　无有毫末相</p><p>　　空无有分别　　同若如虚空</p><p>　　无有去住相　　亦无有戏论</p><p>　　本来常清净　　如如无分别</p><p>　　若人能通达　　一切诸法性</p><p>　　于有于无中　　其心不动摇</p><p>　　但以大悲心　　为度诸众生</p><p>　　是名诸佛子　　从佛口法生</p><p>　　常行于布施　　利益诸众生</p><p>　　本来虽善净　　持戒而坚心</p><p>　　虽知法无伤　　而行于忍辱</p><p>　　虽知法性离　　而行于精进</p><p>　　虽先灭烦恼　　而入于诸禅</p><p>　　虽先解法空　　而选择诸法</p><p>　　寂灭智虽多　　而求利世间</p><p>　　能灭诸恶者　　名之为大人</p><p>　　如是诸天女　　百千种妙音</p><p>　　称赞歌颂已　　皆默然观佛</p><p>　　解脱月菩萨　　请金刚藏言</p><p>　　当以何相貌　　得成第六地</p><p>　　金刚藏菩萨言。诸佛子。菩萨摩诃萨。已能具足五地行。欲入六地。当以十平等法。得入于六地。何等为十。一以无性故。一切法平等。二以无想故。一切法平等。三以无生故。一切法平等。四以无灭故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月镜像焰化故。一切法平等。十以有无不二故。一切法平等。诸佛子。诸菩萨摩诃萨。具足五地行。以是十平等法。能入第六地。诸佛子。若菩萨摩诃萨。能如是观一切法性。能忍随顺得第六地。无生法忍。虽未现前。心已明利。成就顺忍。是菩萨。观一切法如是相。大悲为首。增长具足。更以胜观观世间生灭相。故作是念。世间所有。受身生处。皆以贪着我故。若离着我。则无世间生处。诸凡夫人。愚痴所盲。贪着于我。常乐求有。恒随邪念。行邪妄道。习起三行罪行。福行。不动行。以是行故。起热心种子。有漏有取心故。起生死身。所谓。业为地。识为种子。无明覆蔽爱水为润。我心溉灌。种种诸见。令得增长。生名色牙。因名色故。生诸根。诸根合故。有触生。从触生受。乐受故。生渴爱。渴爱增长故。有四取。四取因缘故。起业。于有起五阴身。名为生。五阴衰变。名为老。衰变灭。名为死。老死因缘。有忧悲热恼众苦聚集。是<a href=\"/remen/shieryinyuan.html\" class=\"keylink\" target=\"_blank\">十二因缘</a>。无有集者。自然而集。无有散者。自然而散。因缘合则有。因缘散则无。菩萨摩诃萨。如是于六地中。随顺观十二因缘。又作是念。不如实知诸谛第一义故。有无明覆心。无明业果。是名诸行。依诸行。有初识。与识共生。有四取阴。依止取阴。有名色。名色成就。有六入。诸根行尘故。有识。从是和合。生有漏触。触共生。有受。贪乐于受。名为爱。爱增长。名为取。从取起有漏业。有业有果报五阴。名为生。五阴熟名为老熟。五阴坏名为死。死别离时。愚人贪着心热。名为忧悲。发声啼哭五识。名为苦。意识名忧。忧苦转多名为恼。如是但生大苦树大苦聚。如是十二因缘苦聚。无我无我所。无作者无使作者。菩萨作是念。若有作者。则有作事。若无作者。则无作事。第一义中。无作者无作事。又作是念。三界虚妄。但是心作。如来说。所有十二因缘分。是皆依心。所以者何。随事生贪欲心。是心即是识。事是行。行诳心故。名无明。识所依处名名色。以入生贪心。名六入。三事和合有触。触共生名受。贪着所受。名为渴爱。渴爱不舍。名为取。是和合故。名为有。此有更有有相续。名为生。生变熟名为老。老坏名为死。此中无明有二种作。一者缘中痴。二者为生诸行因。行亦有二种作。一者生未来世果报。二者与识作因。识亦有二种作。一者能令有相续。二者与名色作因。名色亦有二种作。一者互相助成。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者所可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。是中无明缘诸行者。无明令行不断。助成行故。行缘识者。令识不断。助成识故。识缘名色者。令名色不断。助成名色故。乃至生缘老死忧悲苦恼。生不断。相续助成故。无明灭故。则诸行灭。乃至老死忧悲苦恼。亦如是。是中无明若无。诸行亦无。因灭。则果灭余分亦如是。是中无明爱取。是三分。不断烦恼道。诸行及有。不断业道。余因缘分。不断苦道。先际后际。相续不断故。是三道不断。是三道。离我我所。而有生灭。如二竹相对而住。不坚似坚。无明因缘诸行者。即是过去世事。识名色六入触受。是现在事。爱取有生老死。是未来世事。于是有三世出。无明灭故诸行灭。名为断相续说。十二因缘。说名三苦。无明行识名色六入。名为行苦。触受名为苦苦。爱取有生死忧悲苦恼。名为坏苦。无明灭故。诸行灭。乃至老死。名为断三苦相续说。因无明。诸行生。余亦如是。无明灭。诸行灭。以诸行体性空故。余亦如是。无明因缘。诸行以生缚说。余亦如是。无明灭故。诸行灭。以灭缚说。余亦如是。无明因缘诸行。是随顺无所有观说。无明灭诸行灭。是随顺尽观说。余亦如是。如是逆顺十种。观十二因缘法。所谓。因缘分次第。身心所摄。自助成法。不相舍离。随三道行。分别先后际故。三苦差别故。从因缘起生灭缚故。无所有尽观故。尔时菩萨。随十二因缘。观无我无众生。无寿命者。无人性空。离作者使作者。无主属众。因缘无所有。如是观时。空解脱门现在前。灭此事。余不相续故。名无相解脱门现在前。知此二种。更不乐生。唯除大悲心。教化众生。无愿解脱门现在前。菩萨修行是三解脱门。离彼我相。离作者受者相。离有无相。悲心转增。以重悲心故。勤行精进。未满助菩提法。欲令满足。菩萨作是念。有为和合故增。离散则灭。众缘具故增。不具故灭。我今知有为法多过故。不应具和合因缘。亦不毕竟灭有为法。为教化众生故。诸佛子。菩萨如是。知有为法。多过无性。离坚固相。无生无灭。与大慈悲和合。不舍众生。即时得无障碍。<a href=\"/remen/banruo.html\" class=\"keylink\" target=\"_blank\">般若</a>波罗蜜。光明现在前。得如是智慧。具足修集。取阿耨多罗三藐三菩提因缘。而不与有为法共住。观有为法性寂灭相。亦不住其中。欲具足无上菩提分故。菩萨住现前地中。得快空三昧。性空三昧。第一义空三昧。第一空三昧。大空三昧。合空三昧。生空三昧。如实不分别空三昧。摄空三昧。离不离空三昧。如是等。万空三昧门现在前。无相无愿三昧。亦如是。是菩萨。住现前地中。志心决定心。妙心深心。不转心不舍心。广心。无边心。乐智心慧方便和合心。如是等心。转胜增长故。随顺阿耨多罗三藐三菩提。一切外道论师。不能倾动。入于智地。转声闻辟支佛。决定向佛智。一切众魔。及诸烦恼。所不能制。安住菩萨智慧明中。善修应空无相无愿解脱门。专以慧方便。行助菩提法。是菩萨。住现前地。于般若波罗蜜中。得转胜行。得第三上顺忍。以顺是法。无有违逆故。菩萨住是现前地中。得见数百数千佛。乃至数百千万亿佛。供养恭敬。尊重赞叹。衣服饮食。卧具医药。亲近诸佛。于诸佛所。听法。听法已。如实随智慧光明故。如所说行。令诸佛欢喜。是人转胜。知诸佛法藏。乃至无量百千万亿劫。诸善根转妙明净。诸佛子。譬如真金。以琉璃磨莹。光色转胜。菩萨住此现前地。以慧方便故。善根转胜。明净寂灭。余地所不及。诸佛子。譬如月明。能令众生。身得清净。四种风吹。不能遏绝。菩萨摩诃萨。住是现前地。善根转胜。能灭无量众生烦恼之火。四种恶魔。所不能坏。诸佛子。是名诸菩萨摩诃萨现前地。菩萨住是地中。多作善化自在天王智慧猛利。能破一切增上慢者。声闻问难。不能穷尽。有所施作。布施爱语。利益同事。皆不离念佛。念法念诸菩萨伴。乃至不离念一切种智。常发愿言。我于一切众生。为首为尊。乃至于一切众生。为依止者。是菩萨。若欲勤行精进。于须臾间。得十万亿三昧。乃至能示十万亿菩萨眷属。若以愿力。能过是数。不可称计。若干百千万亿劫。尔时金刚藏菩萨。欲令此义明了故。而说偈言</p><p>　　诸菩萨已得　　具足行五地</p><p>　　知诸法无相　　无相无生灭</p><p>　　本来常清净　　无有诸戏论</p><p>　　修集如是智　　得入第六地</p><p>　　诸法常离相　　不取亦不舍</p><p>　　性空犹如幻　　离二无分别</p><p>　　若能顺如是　　微妙之理趣</p><p>　　心无有违逆　　得入第六地</p><p>　　住于利顺忍　　智慧得力故</p><p>　　观察于一切　　世间生灭相</p><p>　　悉知诸世间　　皆从痴闇出</p><p>　　痴闇若灭者　　则无诸世间</p><p>　　观择因缘法　　随顺第一义</p><p>　　而不坏缘报　　所作及假名</p><p>　　如实无作者　　亦无有受者</p><p>　　如是观有为　　如云无实事</p><p>　　不知<a href=\"/remen/zhendi.html\" class=\"keylink\" target=\"_blank\">真谛</a>义　　名之为无明</p><p>　　从是则生思　　身口行得报</p><p>　　从行故有识　　即生于名色</p><p>　　如是生世间　　至生死苦聚</p><p>　　了知于三界　　但从心而有</p><p>　　知十二因缘　　在于一心中</p><p>　　如是则生死　　但从心而出</p><p>　　心若得灭者　　生死则亦灭</p><p>　　无明二种作　　作痴作于业</p><p>　　乃至于老死　　破散坏五阴</p><p>　　从于此事边　　具出于苦恼</p><p>　　是事若尽者　　苦恼则亦尽</p><p>　　无明若具足　　相续则不断</p><p>　　因缘若不具　　则断于相续</p><p>　　无明及爱取　　即是烦恼道</p><p>　　行有是业道　　余则是苦道</p><p>　　痴至于六入　　是名为行苦</p><p>　　触受是苦苦　　余分是坏苦</p><p>　　灭三苦相续　　则更无有我</p><p>　　无明及诸行　　则是过去世</p><p>　　识与及于受　　是则为现在</p><p>　　从爱而生苦　　则是未来世</p><p>　　无明若灭者　　是则无有苦</p><p>　　痴从众缘生　　则生于诸缚</p><p>　　众缘若灭者　　则灭于诸缚</p><p>　　从因而生果　　因灭则果灭</p><p>　　如是观诸法　　<a href=\"/remen/zixing.html\" class=\"keylink\" target=\"_blank\">自性</a>则皆空</p><p>　　随顺于无明　　则有世间出</p><p>　　若逆于无明　　是则断于有</p><p>　　从是则有是　　是无则无是</p><p>　　如是十种观　　甚深因缘法</p><p>　　观因缘相续　　去来及现在</p><p>　　不离一心中　　分别有三道</p><p>　　从三种苦观　　及以生灭法</p><p>　　无所有而尽　　能行逆顺观</p><p>　　菩萨如是入　　十二因缘法</p><p>　　知空犹如幻　　如梦亦如影</p><p>　　如</p></div>"
}]