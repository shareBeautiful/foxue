[{
    "title": "佛说阿惟越致遮经 第266部",
    "author": "竺法护 译",
    "html": "<div class=\"B1_text\"><p>第一卷第二卷第三卷</p><p>佛说阿惟越致遮经 卷上</p><p>西晋月氏<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>不退转法轮品第一</p><p>闻如是一时。佛游舍卫祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。彼时<a href=\"/remen/shizun.html\" class=\"keylink\" target=\"_blank\">世尊</a>。于后夜起<a href=\"/remen/sanmei.html\" class=\"keylink\" target=\"_blank\">三昧</a>正受。号离垢光。文殊师利童子菩萨。亦以普明三昧。<a href=\"/remen/mile.html\" class=\"keylink\" target=\"_blank\">弥勒</a>菩萨导众大士普显三昧。于是贤者<a href=\"/remen/sheli.html\" class=\"keylink\" target=\"_blank\">舍利</a>弗。后夜寤起自出其室。<a href=\"/remen/faxin.html\" class=\"keylink\" target=\"_blank\">发心</a>往诣文殊师利。欲入其室。未入之顷。见佛神室则前进矣。睹十万莲华不可称计围绕佛屋。又复遥闻大音乐声若干种响。其大莲华自然衍光。遍照祇树。悉周舍卫靡不见焉。三千大千佛之境界光耀巍巍。时舍利弗。即立不行。抑而不候文殊师利。不<a href=\"/remen/zijue.html\" class=\"keylink\" target=\"_blank\">自觉</a>耳处于其室。住文殊师利前。睹加趺坐淡然而定。时舍利弗。即为弹指永不寤矣。声发洪音亦不兴也。又一心观文殊师利。现大变化感动如此。自察其身在于大海。愕然欲出文殊师利三昧之室了不能退。将以神足起踊于空。亦复碍矣。尽现神力不得游腾。又见己身。与文殊师利及其室宇。自然东行。时舍利弗。立文殊师利前。结加趺坐视之无厌。尔时东方度是佛土。恒沙等刹。其世界名不退转音。<a href=\"/remen/fohao.html\" class=\"keylink\" target=\"_blank\">佛号</a>最选光明莲华开剖。贤者舍利弗从文殊师利见彼圣尊。一切毛孔悉出莲华。又其莲华各周四十万里皆照三千大千佛土。彼诸莲华。有十万数妙宝为茎。及以金刚紫磨黄金师子之座。一切菩萨皆坐其上。于无上正真之道不退转。以得总持五通自乐成就法忍。三十二相<a href=\"/remen/zhuangyan.html\" class=\"keylink\" target=\"_blank\">庄严</a>其身。最选光明莲华开剖如来至真等正觉。齐生莲华清净无瑕。其色百千不可称数。青琉璃茎姝妙交络。上好栴檀珍宝为座。殊异珠铃垂布四面。彼座独空。文殊师利即处于上。与其莲华师子之座。踊变上至三十三天。寻还诣佛稽首作礼。绕佛三匝还坐莲华。彼世尊前叉手自归。于是最选光明莲华开剖如来等正觉问文殊师利仁者。何来枉至此土。文殊师利答曰。唯然世尊。从忍界来。尔时彼佛侍者。号柔音软响菩萨大士。志于无上正真之道逮不退转。则莲华上更整衣服。长跪叉手问彼佛曰。其斯忍土离是几何其佛告曰。西方去此恒沙等刹。有忍世界。是文殊师利从彼土来。柔音软响菩萨又问佛言。其忍世界佛号云何。今现在乎。世尊告言。字曰能仁如来至真等正觉。现在讲法。又问佛言。其佛大圣云何现法。佛言。开三道教。侍者又问。何谓为三。声闻缘觉及弘佛道。释迦文佛<a href=\"/remen/shuofa.html\" class=\"keylink\" target=\"_blank\">说法</a>如此是三道教。侍者又问诸佛世尊说经开化不普等乎。佛言悉等柔音软响。又问佛言。何谓为等。世尊告曰讲不退转。此谓平等。又问何故。能仁如来至真等正觉宣三道教。其佛告言。彼土人民刚强难化。心劣意弱。难以一乘救化度矣以是之故。诸佛世尊善权方便而为说法。能仁如来兴五浊世。以斯善权随时之义而济度之。又复问曰。唯然世尊。彼忍世界讲法所化勤劳之难。乃如是乎。佛言实然。有勤危患。侍者复问。我等世尊。快哉善利。不生彼土。佛言且止。无得说此。宜当舍之。自改悔过。又问何故改往修来而忍世界讲法甚难。以故吾等不愿彼土。世尊答曰。诸贤莫念。重说此辞。当自改过。所以者何。于是佛土。修二十亿那术百千劫殖众德本。不如忍界从明至食。为人讲说度无极法。开化愚冥归命<a href=\"/remen/sanbao.html\" class=\"keylink\" target=\"_blank\">三宝</a>。令受<a href=\"/remen/wujie.html\" class=\"keylink\" target=\"_blank\">五戒</a>。释于声闻缘觉之道。是菩萨大士甚难于彼。何况诲之使为<a href=\"/remen/shamen.html\" class=\"keylink\" target=\"_blank\">沙门</a>。捐俗近道以法将护。劝助导示善法之义。或复昌显立之大道。此为菩萨大士难及之教。所以者何。其忍世界多有患难。又问何患。世尊答曰。柔音软响。使贤者身寿。于那术亿百千劫闻受无数诸佛国土本命极长。不可穷究。共计忍界怀淫怒痴无量恶法而不可尽。今吾口说彼人罪福<a href=\"/remen/yinyuan1.html\" class=\"keylink\" target=\"_blank\">因缘</a>所著。又以佛慧了了分别。其忍世界瑕秽之垢。未央可竟。尔时柔音软响菩萨大士。三反扬声而叹颂曰。妙哉能仁如来。最慈师子人中之王。<a href=\"/remen/daode.html\" class=\"keylink\" target=\"_blank\">道德</a>巍巍无所挂碍。念世尊明肃然恭敬。因本<a href=\"/remen/gongde.html\" class=\"keylink\" target=\"_blank\">功德</a>其意之愿。而为<a href=\"/remen/zhongsheng.html\" class=\"keylink\" target=\"_blank\">众生</a>乃忍劳谦讲说道义。除淫怒痴无量蹇法。教发声闻缘觉之心。开化以渐使逮佛圣。显道深慧用一切故游众德本。志无荣冀。诸菩萨等取七宝华。其色光耀。无数百千清净无埃。又无量叶生金刚茎。其华之藕上犹交露。微妙栴檀众宝合成。璎珞分布而为庄严。心达眼明宿之本德。所发兴化现雅圣行。犹如幻化。欣悦盛意踊在<a href=\"/remen/xukong.html\" class=\"keylink\" target=\"_blank\">虚空</a>。手执此华。遥向释迦文如来至真等正觉。顾彼忍界一心散华。如雨宝盖缯彩幢幡。秉志<a href=\"/remen/gongyang.html\" class=\"keylink\" target=\"_blank\">供养</a>能仁如来。已散众香。而烧栴檀杂香捣香。自于彼土五心投地。西向稽首应时赞曰。南无能仁佛等正觉。及彼忍界菩萨大士。无极德铠志于<a href=\"/remen/jingjin.html\" class=\"keylink\" target=\"_blank\">精进</a>。意无慢恣德备巍巍。其心究竟极尊圣妙。奉于<a href=\"/remen/zhengfa.html\" class=\"keylink\" target=\"_blank\">正法</a>以法为力慈愍众生。而奋大光等习一乘。异口同音俱共叹曰。愿欲奉觐能仁如来至真等正觉及诸菩萨。佛之教训令不断绝。于是最选光明莲华开剖如来。闻诸菩萨歌颂之声。察其心源为诸菩萨大士衍以<a href=\"/remen/fofa.html\" class=\"keylink\" target=\"_blank\">佛法</a>。分别要义令心悦豫。告菩萨言。诸族姓子。汝等宁睹能仁无著正觉及忍世界诸菩萨学人民之处。修彼<a href=\"/\" class=\"keylink\" target=\"_blank\">佛教</a>顺化众生。欲度危厄。志怀慈愍。于深妙法未尝恐惧不以为难。未尝谤讪殖众德本。心无所著不望想报。奉于<a href=\"/remen/liudu.html\" class=\"keylink\" target=\"_blank\">六度</a>无极之行。菩萨大士生忍世界。即崇能仁如来宿之本愿。遵奉正法以道为力。觉诸佛行。菩萨答曰。唯然世尊。承佛圣旨普悉见矣。又去来现在诸佛之慈恩也。永无疑网。最选光明莲华开剖如来等正觉。告柔音软响菩萨。汝等当与文殊师利俱至忍界。奉修训诲使心[火*霍]然。柔音软响菩萨白文殊师利。吾等欲诣能仁如来观忍世界。承仁圣慧令愿得果。文殊答曰。快哉行矣。众族姓子。诸佛世尊难见难遇。所以者何。亿世时有。当共佥然供养奉事。所以出世于十方界。矜愍众生化入大道令逮觉慧。当为一切蚑行喘息人物之类。供顺修礼诸佛世尊咨问经典。令十方人获致上庆。菩萨答曰。令吾等身与尊者俱。奉见诸佛归命启受。习学圣智慈化群黎</p><p>于是文殊师利。稽首礼彼最选光明莲华开剖如来至真等正觉。绕其三匝。与诸菩萨恭肃敬意。及舍利弗。闻佛说法受其教令视佛无厌。观身五事若如幻。各以华香栴檀杂香捣香缯彩幢幡以供养佛。蒙佛本德心坚意固。遵奉三宝。欲度众生奉侍佛焉。说此适竟。如伸臂顷忽然不现。则至东方恒沙等刹佛世尊前。皆听诸佛等衍是经。讲不退转方等无垢清净之明。彼诸佛土悉无女人。亦无声闻缘觉佛教。一切佛土德义悉等鲜洁之命。犹如最选光明莲华开剖如来佛土等无差特。<a href=\"/remen/pusadao.html\" class=\"keylink\" target=\"_blank\">菩萨道</a>场充满佛国。彼诸世尊莲花皆同出其脐中文殊师利普如座上感动变化。威仪如一供养诸佛东方南方西方北方东南西南西北东北上方下方。时于十方各如恒沙诸佛之土。文殊师利悉现其前无不周遍彼诸如来尽悉讲是不退转轮方等无瑕。一切侍者恭敬肃肃。志存大道。在莲华上长跪叉手。自问其佛。能仁如来何故兴此三道之教。悉欲往诣能仁如来咨启法化。从文殊师利求恩见济。十方亦告诸菩萨曰。汝等侍卫文殊师利。俱至能仁如来佛土。于是忍界阎浮提处。夜尚未明。贤者阿难。时见光明从轩窓入。即从卧起欲出精舍。睹其祇洹光耀如昼。仰观虚空亦不见月。察其祇树但睹其水。青青如璧柔软且清。了不复见树木房室。心自念言。今日旦当讲大深法。以故先现此之瑞应。于时阿难。举足入水水不着足。无所湿溺欣然大悦。往诣神室欲见世尊。见千万莲华绕佛神室。又闻洪音作若干伎。莲华出光照于祇洹及舍卫城。三千<a href=\"/remen/daqianshijie.html\" class=\"keylink\" target=\"_blank\">大千世界</a>靡不明达。志怀欣豫。偏袒右肩长跪叉手稽首作礼自归于佛。明星出时夜以向晓。诸大莲华绕佛室者。大莲华入于祇洹正住于中。阿难心念。今吾宜往为佛施座。此则说法本之瑞应。适布座竟。寻时三千大千世界六反震动十方佛土各十恒沙亦复如是。大意咸达莫不惊欣青莲华红莲华黄莲华白莲华。普遍佛国。自然生树。枝叶华实亦以茂盛。诸比丘众各欲出屋不能自致。见祇树园为水所溺水软且清。住精舍户惟见大光。各心念言。今日当说大微妙法以故先现此之变应。彼时世尊能仁大圣。从三昧兴出其神室。就师子座<a href=\"/remen/foshen.html\" class=\"keylink\" target=\"_blank\">佛身</a>适坐。应时十方一切世界诸佛世尊。身奋大光色色各异不可称计。于彼黎民莫不睹焉。于是文殊师利周于十方。与众菩萨游诸佛土普供养遍。是大菩萨导众大士。神足示现不可思议救利萌类。持顺佛法<a href=\"/remen/jiaohua.html\" class=\"keylink\" target=\"_blank\">教化</a>度脱。随众所乐而以开导。为十方人各说法竟。文殊师利见能仁如来坐师子床。诸菩萨俱于祇树园从地踊出。与无央数亿亿百千那术兆姟一切菩萨。绕佛世尊无量之匝。各化莲华不可称计。有十万叶其色各异以供养佛。是诸莲华布佛境界无空缺处。又此菩萨散栴檀香杂香捣香妙香。其香悉熏三千大千之国土。皆兴美香。<a href=\"/remen/bushi.html\" class=\"keylink\" target=\"_blank\">布施</a>遵戒忍辱精进一心<a href=\"/remen/zhihui.html\" class=\"keylink\" target=\"_blank\">智慧</a>。善权方便<a href=\"/remen/shentong.html\" class=\"keylink\" target=\"_blank\">神通</a>之香。分流法香。六度无极菩萨微妙道慧之香。具足经义<a href=\"/remen/xiuxing.html\" class=\"keylink\" target=\"_blank\">修行</a>之香。是辈众香尽衍大光。其明周遍十方佛前。勇猛意强承佛威化。供养能仁如来至真等正觉。过大精进勤修正道。其心坚固莫能踰者。归命如来。时文殊师利与诸菩萨一切众生。庄严如意摩尼。现众宝树八品行行。有名宝树边竖幡。交露珠帐紫磨黄金。而以校成明月珠地。化造屋室讲堂楼阁。天窓轩牖刻镂笼[跳-兆+(梳-木)]。泉源陂池江河之流。苑囿泉水中生莲华。青红黄白叶皆明珠无不周遍。地出<a href=\"/remen/ganlu.html\" class=\"keylink\" target=\"_blank\">甘露</a>有八味水。欲悦众生示现大道发菩萨意之所当行。故为一切垂哀变化。文殊师利承佛圣旨。顺己道力。能仁如来本之所愿。故以此变开化众生。柔音软响菩萨等俱多所劝助。不可思议<a href=\"/remen/wuxin.html\" class=\"keylink\" target=\"_blank\">无心</a>不心。<a href=\"/remen/shanxin.html\" class=\"keylink\" target=\"_blank\">善心</a>思唱导被大德铠。顺其精进身行高德。昔心所志庄严虚空。一切毕竟皆住佛前。于是世尊游以道教。放法光明照文殊师利。及诸菩萨大士之等使有床座。应时自然十万莲华从佛身出光色无数不可称限。百千显耀而独照明。以宝为茎。珍宝之珠遍垂周匝。摩尼交露栴檀杂香师子之座。是诸菩萨大士之众。皆坐其上处于虚空。时能仁佛。脐中有光。号曰金刚。又名救济众生之类。而放此明。亿百千莲华光曜各异。无能计量莲华光明。清净微妙紫磨金色。交露之帐甚香鲜洁。显照十方无所挂碍。此莲华中自然化出亿千莲华。一切诸佛皆受法界平等一类。训诲众生起度脱门。及言教声空无思想。不愿之法无有邪行。不起不灭三世等空。其目清净自然轨迹。化出亿千名宝莲华。文殊师利安详雅步。其心寂然则坐其上。不着佛身佛体无想。心念世尊觉了一切。所志三昧号踰金刚。而学能仁如来至真等正觉之法。则行越空无不慕三昧</p><p>于是世尊见文殊师利。及十方佛国菩萨大士坐讫悉定。修诸佛法供养过去无数大圣。文殊师利所见摄持心不怯弱。顺佛道行处师子座。时佛则告贤者阿难。汝去遍令舍卫祇树园中内外。比丘<a href=\"/remen/biqiuni.html\" class=\"keylink\" target=\"_blank\">比丘尼</a>清信士清信女。信乐三宝佛众僧。殖诸德本行欲向城。悉使来集今当说法。阿难。受教遍行宣命。比丘对曰。吾等今夜见大瑞应。即时察知当讲大法衍深要事。欲得往会不能自致。时阿难问。何所妨碍。答曰。皆见祇树为水所溺。水青如璧柔软且清。不见树木。屋室悉没。惟见大光。以此之故不能自致。于是阿难。具以启佛。佛告阿难。此比丘等闭隔不解。都无有水横造水想。如此比丘无水谓有。不但齐是心意不开。无色痛痒思想<a href=\"/remen/shengsi.html\" class=\"keylink\" target=\"_blank\">生死</a>之识。反谓有矣。不持信谓持。不奉法想奉。未致八等心想获矣。道迹往来不还无著之道亦复然矣。不成声闻心念办矣。不了缘觉心想致矣。汝复更往重告来会。阿难。受敕一一令语如世尊教。还白佛言。今四部众皆来集会</p><p>于是世尊。告贤者目连。汝至三千大千世界。悉呼深学菩萨大士。被无极铠志求大乘。比丘比丘尼。清信士清信女。天龙鬼佛犍沓惒阿须伦迦留罗真陀罗摩睺勒人与非人。使知今日有大<a href=\"/remen/fahui.html\" class=\"keylink\" target=\"_blank\">法会</a>未闻之要。四部<a href=\"/remen/dizi.html\" class=\"keylink\" target=\"_blank\">弟子</a>人与非人。或在天上或处<a href=\"/remen/shijian.html\" class=\"keylink\" target=\"_blank\">世间</a>。皆以奉敬过去诸佛。志于大乘学住一道。心慕大慧妙尊最上巍巍无极。菩萨大士被巨德铠。求利法义精进不废。悉使来会听深妙法。目连受教承佛圣旨。自以道力如申臂顷。遍三千大千世界宣告。如是有未尝法当共普听。寻以神足还住佛前。白世尊曰。宣告已周。尔时四辈围绕充满四十万里。诸天龙神住于虚空。五十万里无空缺处</p><p>尔时文殊师利白世尊曰。今四辈人悉来聚会。诸天龙神填于虚空。悉共一心叉手<a href=\"/remen/lifo.html\" class=\"keylink\" target=\"_blank\">礼佛</a>。皆观如来威神之变。光耀暐晔靡不通达。众会坐定恭敬恭肃愿佛说法。于时世尊即寻欣笑。七宝莲华从地踊出。莲华之叶有无央数百千交露之帐。如大高车超天帝座。垂明月珠赤珠璎珞众珍为幢。向于八方欲济八难。一切众会四辈弟子比丘比丘尼清信士清信女。诸天龙神犍沓惒等人与非人。悉坐其上普察尊颜。文殊师利所从菩萨大士之等。相好具足威神巍巍志同一类。在莲华上一心叉手。恭敬元元察佛圣德。及文殊师利志求大道。于是文殊师利前白佛言。今四辈众诸天龙神咸皆渴仰。愿佛赞说不退转轮离垢之法。此比丘比丘尼清信士清信女。诸天龙神无央数千。怀笃信想奉法之想。志八等想道迹往来。不还无著声闻缘觉各兴此想。是故世尊蠲除此念。何故如来光于持信至于奉法显缘觉行。于是世尊默然不应。舍利弗白佛言。唯然大圣。吾于后夜寤起出屋。诣文殊师利。睹世尊室则欲进前。见十万莲华绕如来室。出大光明照于祇树舍卫国城。及三千大千刹土。闻洪法音伎乐之声。惟佛解说此何<a href=\"/remen/ganying.html\" class=\"keylink\" target=\"_blank\">感应</a>。佛言。今当讲此不退转轮。文殊师利俱共分别是之本瑞。阿难白佛。今于后夜见大光明从轩牕入寤。从坐起出见祇洹。为水所溺水软且清。不见树木及与精舍。但见大光此何感应。佛言。今文殊师利。当说深法不退转轮是之本瑞。于是世尊。为贤者阿难说颂曰</p><p>此诸佛不我一乘而无上</p><p>其软音勇猛因缘兴问斯</p><p>是乘则清净佛道无有上</p><p>普柔音勇猛今所兴问斯</p><p>此乘无想念清净离调戏</p><p>普软音勇猛今所兴问斯</p><p>普软音所问救济一切乘</p><p>非处无所成不起亦不灭</p><p>一切所咨嗟此不成<a href=\"/remen/daoguo.html\" class=\"keylink\" target=\"_blank\">道果</a></p><p>世尊为本无此教则成实</p><p>普软音勇猛今所兴问此</p><p>于此离响者一切声平等</p><p>普软音所问因动而有声</p><p>其声不可获法无响无字</p><p>普软音所问法声等如风</p><p>离形无所立欲令度响着</p><p>阿难且听是普音之所问</p><p>道正法时身涂想亦复空</p><p>诸佛等正觉空寂无有相</p><p>说设若不说一切法无住</p><p>平等觉无色道迹之所趣</p><p>获来不还反此佛所说法</p><p>离形远众相如虚空无数</p><p>佛道如不着此为普音闻</p><p>过去当来佛于今亦复然</p><p>为现道慧意未尝见有涂</p><p>不可睹法界但以音声耳</p><p>分别经本无此法乃为道</p><p>布施度无极净戒亦复然</p><p>忍辱度无极此说现佛道</p><p>精进度无极一心亦俱然</p><p>智慧度无极现道之慧明</p><p>佛善权方便神通度<a href=\"/remen/bian.html\" class=\"keylink\" target=\"_blank\">彼岸</a></p><p>假声讲佛道于俗无所著</p><p>为现三乘教宣扬说果声</p><p>导师之所讲随顺察本性</p><p>吾兴五浊世知劣懈废人</p><p>故为佛乘者使人成大圣</p><p>吾现四果音已成无著道</p><p>因音谓声闻诸法<a href=\"/remen/wuyuan.html\" class=\"keylink\" target=\"_blank\">无缘</a>会</p><p>所谓众合会教皆有所立</p><p>现在获因缘故说目前法</p><p>罗汉谓声闻因观成缘觉</p><p>永不起法忍菩萨之所睹</p><p>其空无有想平等禅不愿</p><p>三脱之门音以故说泥洹</p><p>不着于往古来现在亦然</p><p>十方之所兴不起无所有</p><p>普音今所问法深妙无量</p><p>逮力之至诚不废致果想</p><p>以专于一乘不想一切法</p><p>故启问于佛德果之缘念</p><p>此三世平等空寂而无想</p><p>已度一切音不猗着佛道</p><p>犹如有二十江水之流沙</p><p>菩萨数如此普音之所化</p><p>从诸佛听采菩萨所修行</p><p>三涂适平等赞扬入大乘</p><p>普音志勇猛为决除众网</p><p>兴着生德果故问吾道惠</p><p>此佛所建立修愿亦如是</p><p>游演三乘等以济勤苦患</p><p>普音志勇猛因为此等造</p><p>启道师讲法示菩萨道行</p><p>诸天亿百千处空供养佛</p><p>志好于德果欲决此犹豫</p><p>其四辈比丘比丘尼<a href=\"/wenda/jushi/\" class=\"keylink\" target=\"_blank\">居士</a></p><p>想着于德果故分别令解</p><p>普柔是以问拔除诸疑网</p><p>此诸菩萨会犹欲采此法</p><p>阿惟越致遮经持信品第二</p><p>于是世尊说此偈已。贤者阿难前问佛言。唯然大圣。文殊师利今问如来不退转轮乎。告曰如是。乃当讲说不退转轮耶。佛言。阿难。诸佛世尊因不退转为应说法。阿难又问。最胜何缘转持笃信至于缘觉。如来惟显菩萨法乎。答曰。如此阿难当知。惟畅菩萨经典为上。所以者何。吾身故兴五浊世。用懈废者志怀羸劣。诸佛当以善权方便。随时之宜讲说经道。少有志乐微妙之训多慕卑劣。是以如来善权方便而为现法。开演大乘乃应本要。是以观心顺所发意而救度之。志若得入调柔安隐。无所造立苦乐得除。诱无从生不起不灭无为之安。渐向大慧一切之智。于是世尊默而不语也</p><p>尔时阿难问文殊师利。如来何故默而不言。答曰。俗人少有信此法说。此诸罗汉无数百千心中愕然不解。如来何故说此殊异经教。吾今目睹此四辈人心鬲狐疑。曷因如来演处。持信至于奉法缘觉有碍欲令进达此。无数亿诸天龙神咸共犹豫。何因如来显叙。菩萨道迹往来不还无著缘觉之道。无量菩萨亿百千姟不了。世尊。以菩萨道叹咏执信至于奉法四果缘觉。一切江河川流泉源窒不通行。飞鸟在空不能进退。日月不前翳无光耀黯黮昼昏。所以者何。此法微妙难解如此。是故如来默然不言。彼时十万莲华绕佛室者。一切同声咸共劝助。唯然世尊。讲不退轮清净方等经典之要。吾等常从九十二亿百千姟佛闻此经慧。于斯佛土弘修是法。时舍利弗复前求哀。惟愿大圣演不退轮。吾今后夜与文殊师利俱游。等至十方无数佛土。闻诸佛世尊说是妙法。于时虚空中八十五亿百千姟天自归请求。欲令如来说不退轮。吾等此土从九十二亿百千姟佛咨受此法。贤者阿难复白佛言。惟愿加哀说不退轮。何因世尊咨嗟笃信奉法之义至于缘觉。此四辈人静然无声。欲听世尊分别说之。今无央数百千之众闭结不解。何故世尊。光显菩萨持信奉法至于缘觉。当决大疑。惟愿如来。兴隆大哀蠲除所滞。普共证明信此圣道。佛告阿难。如是如来至真等正觉。不释明证而说经道。阿难白佛。何谓明证。众祐答曰。明证经籍及诸听者然后说法。如来法力最明等觉。因其明证而为分别。阿难谛听。善思念之。今为汝了如来所因。光美菩萨持信奉法至于缘觉。于是阿难与诸大众受教而听。佛言。阿难。何因如来赞扬菩萨笃持信乎。于是菩萨开化无量不可计人。使立笃信得睹诸佛。已见大圣不着佛身。色痛痒思想生死识。亦无所慕<a href=\"/remen/wuyin.html\" class=\"keylink\" target=\"_blank\">五阴</a>如空。是谓菩萨执持笃信。又阿难。菩萨信诸法空如来所说等无有异。又阿难。菩萨信<a href=\"/remen/chengfo.html\" class=\"keylink\" target=\"_blank\">成佛</a>慧心自念言。何因致其平夷之智了不见慧之所归趣。如是等观谓持笃信。又菩萨不信五欲获致道力是谓笃信。又菩萨何缘调心分流法施。独逮如来至真等正觉。其心澹然笃于法施。心怀此念是谓持信。又菩萨一切所有皆能惠施。不惜身命劝助于道。不择布恩无所矜吝。一切是福劝助于道。等造空观不见菩萨。如是察正则谓为信。又菩萨笃于佛道而心不荒。好寂寞法攘舍六情。不慕诸种志于圣轨。其不笃道开化立之。令顺<a href=\"/fojing/\" class=\"keylink\" target=\"_blank\">佛经</a>劝使兴乐。发大道意不得彼心。而无所著等于法界。何谓知等惟言声矣。等诸四大诸种叵获。有信所作万物<a href=\"/remen/wuchang.html\" class=\"keylink\" target=\"_blank\">无常</a>苦空非身。则致此力信圣戒义。而无放逸清净之禁。定意正受寂灭无为。信一切界悉归空尽。身等无异是则信根。如此等观不舍众生。睹一切人法界同等。则不复见法界所在。所以者何。一切群黎究归法界。假使笃信诸法如此。是谓持信。又菩萨皆信众生。诸有欲贪亦不有受。犹空自然。不见众生之所立居。省视一切蚑行喘息人物之类。悉是泥洹。所以者何。众生空故审实本无。故见众生悉为泥洹。令无数人奉信如此。以是菩萨则谓持信。于是佛颂曰</p><p>开化无数人令见无量佛</p><p>于彼无所著是则谓持信</p><p>信解一切法分别皆为空</p><p>笃乐如此教是则谓持信</p><p>志慕于道慧心常思于彼</p><p>吾已当因缘逮心所志明</p><p>于五乐之欲未尝信乐之</p><p>以得此信力是则谓持信</p><p>信于奉禁戒吾何因逮成</p><p>兴行于法施犹如佛大圣</p><p>彼勇猛之士心信行布施</p><p>志无所想报是则谓持信</p><p>敢有乞求者一切等心施</p><p>既兴无施想是则谓持信</p><p>好乐于惠与一切无贪垢</p><p>皆已向圣道是则谓持信</p><p>蠲除于六情睹了无所求</p><p>以获得法力是则谓持信</p><p>恭肃向于佛究竟心鲜洁</p><p>常笃于道法是则谓持信</p><p>远舍于六病其心无所求</p><p>五阴以永除是则谓持信</p><p>若人不如道劝化令欣乐</p><p>不疑于佛法是则谓持信</p><p>若见<a href=\"/remen/huanxi.html\" class=\"keylink\" target=\"_blank\">欢喜</a>者劝导其道意</p><p>自察心不得是则谓持信</p><p>慧平等六衰法界不差特</p><p>于土无所获土界言声耳</p><p>心常思终始若空无吾我</p><p>于慧有大力是则谓持信</p><p>好修圣禁戒清净无放逸</p><p>戒定具足成是则谓持信</p><p>好乐寂然界众生亦复然</p><p>彼为有至相是则谓持信</p><p>不舍一切人法界亦如是</p><p>计彼众生种经界无思议</p><p><a href=\"/remen/rufa.html\" class=\"keylink\" target=\"_blank\">如法</a>界无异是信乃为了</p><p>以故叹笃信菩萨无所畏</p><p>众生皆自然计了无住处</p><p>普了明法空彼处不可得</p><p>一切人无为其群黎亦空</p><p>此为寂泥洹故为一切显</p><p>菩萨若勇猛解众生如此</p><p>以故得名号称扬于持信</p><p>行笃法如是叹之为持信</p><p>阿难当持是分别说亦然</p><p>阿难吾因此遵行道无余</p><p>是法成等觉菩萨演光明</p><p>如是阿难。如来至真等正觉。以此之故叹立菩萨。则为持信。计视此义。善权方便而开导之</p><p>阿惟越致遮经奉法品第三</p><p>佛告阿难。如来至真等正觉。何因赞扬菩萨奉持法乎。菩萨于此存于佛道而不退转。执持觉轨了了分别不越法界。不可思议逮得经籍。所可总持常处不动。志顺法句质一切疑。诸法自然无所猗着。所可总持不有依立。顺于总持不专经本。志常乐圣钦敬道者。于一切法而无所受。以不受行乃为演说法。志性仁调进止安隐讲寂然经。于此持法不猗不舍。一切自然则圣道相。以获此义未尝越失其身所行。体常坚住世非有处。何谓菩萨常睹察之。未尝见此身安谛住。自顺正法等于境界不去不来。作是解知。诸佛菩萨所可说法。逮得此籍清净无垢。见一切法无合无散。睹诸经典忽然不现。所以不见诸法无为。以故不见。以不见法则无所持。知界虚空则演经籍。诸想自然不有调戏。无形清凉离心无心心不可得。设不可得则为道心。而无去来讲寂然行。不有言说无所慕求。于法如此无依因者。所以不猗不兴法貌。常顺经典是菩萨法。而无所著不生泥洹。彼说此义犹如显致。不慕种姓以获如此舍诸种姓。逮菩萨行无所得法。于诸往返不去不来。一切诸慧无去来今。执信如是不动不摇不退不舍。奉持诸法不急不缓。是谓持法得菩萨道。既得圣行则无所得。以成如是菩萨大士。名曰奉法。佛于是颂曰</p><p>一切诸佛法未尝有退转</p><p>奉持经如此是则为持法</p><p>讲诸佛佛法无想不自然</p><p>甚深不可得是则为持法</p><p>未尝毁诸界法界无思议</p><p>以得致彼义则谓为持法</p><p>奉法殷勤悫诸佛之所行</p><p>其心无所著则谓为持法</p><p>所执无进退一切法自然</p><p>众经无所著则谓为持法</p><p>不立于寂灭奉持履大迹</p><p>以随顺彼典则谓为持法</p><p>道常为法身慕求微妙说</p><p>弃捐于<a href=\"/remen/xiedai.html\" class=\"keylink\" target=\"_blank\">懈怠</a>是则为持法</p><p>听经则采受学思而玩习</p><p>性仁游居安是则为持法</p><p>常讲澹然义执经而不着</p><p>得致无想行是则为持法</p><p>坚心立于道明智行无住</p><p>于身常无身彼解深如是</p><p>以致于空身法界则平等</p><p>无往亦无来分别身诸想</p><p>诸佛及菩萨所可讲说法</p><p>普逮此经典是则为持法</p><p>一切法无为彼界甚清净</p><p>以奉此经者是则为持法</p><p>广察一切经适见便不见</p><p>若不见诸法彼则无所持</p><p>是诸界皆空则为讲法界</p><p>自然离众想无形不调戏</p><p>其心舍诸有志亦不可得</p><p>设不能逮心此念为最上</p><p>所志无有意讲法寂然义</p><p>无言无所著是心乃为尊</p><p>以能奉此法所兴不有着</p><p>不猗于诸界是则为持法</p><p>菩萨所奉法如是应经籍</p><p>不依无所举示现无有造</p><p>如是<a href=\"/remen/xingshan.html\" class=\"keylink\" target=\"_blank\">行善</a>训顺彼诸种姓</p><p>以得是义者故赞扬种姓</p><p>以殖于此姓谓为菩萨义</p><p>能顺此总持是则为持法</p><p>了不见诸法一切无所趣</p><p>其若咸驰至亦不是彼法</p><p>当为亦无趣其解一切法</p><p>分别了总持不制不动摇</p><p>非舍无所追彼则兴造法</p><p>不举无所下总持乐于法</p><p>于诸法无法讲说不有着</p><p>不得于诸经是则为持法</p><p>阿难吾以故开演菩萨行</p><p>逮致微妙道是则赞诸法</p><p>阿难吾以故歌颂奉法者</p><p>用人想道玄开导此等类</p><p>降此无数法菩萨之所赞</p><p>善权永安隐故叹于此经</p><p>佛告阿难。是故如来至真等正觉。赞扬菩萨总持之法。此所现义亦善权方便</p><p>阿惟越致遮经八等品第四</p><p>佛告阿难。如来至真等正觉。何故赞扬菩萨八等之义。于此菩萨远于八邪获致脱门。而无所著不猗八正。度凡夫法立于道义。获致中正超于凡俗。愿立道慧不见得涂。出于邪迳<a href=\"/remen/changzhu.html\" class=\"keylink\" target=\"_blank\">常住</a>正观。获平等迹离于贪身。愿住道义逮致佛身。除超人想常思佛教。等心一切远众生着。常处无猗诸法悉断。所以者何。法不可获身所崇力。离世俗籍慕度世典。获定法界不逮道法亦不离俗。释有无义。遵修平夷。舍断着想。去来现在。心念无殊。不得道意。所以者何。等志一切遵修普慧毒火刀杖不能危身。悉舍诸界致于佛土。不离诸道立无去来。道所往来辄弘大安。故曰菩萨涂不有住。所以者何。佛道则空是故无处。以无所住刀不向身。无能害者斯谓获安。适逮此行无学不学亦非所求。不得圣贤志未尝慕。以是之故。刀不能害身无能动摇。一切道遵空分别空慧。刀不能害。用弘大慈愍。于众生得寂定界。逮澹然界。弘施非哀弃捐嗔恚。其行慈者。则发明慧。以慈化世成就大哀。不得人处厥慈具足刀不能伤。等于欲界<a href=\"/remen/sejie.html\" class=\"keylink\" target=\"_blank\">色界</a><a href=\"/remen/wusejie.html\" class=\"keylink\" target=\"_blank\">无色界</a>等于法界。平均之界道无若干。不兴识念无有嗔恚。离于调戏寂然无音。法界如此度诸所有。菩萨造行诸可专心。一切音声所至到处法莫有所奉不住终始。群黎所趣但音声耳。所为了了讲法化者。有无说想与其言也。以舍我想度诸音声。越于等邪。逮得是教。解一切法言音声耳。亦不获法。莫有度者。是谓八等。未尝慕着一切音声。佛于是颂曰</p><p>以住于八等逮致八解门</p><p>于八无所著是谓为八等</p><p>越八凡夫行得住于正议</p><p>不睹中间慧是谓为八等</p><p><a href=\"/remen/chaodu.html\" class=\"keylink\" target=\"_blank\">超度</a>俗夫行得住于佛道</p><p>于是无所获是谓为八等</p><p>远离众邪见遵修于<a href=\"/remen/zhengjian.html\" class=\"keylink\" target=\"_blank\">正见</a></p><p>获致平等道是谓为八等</p><p>以除于贪己而立正圣道</p><p>逮致得佛身是谓为八等</p><p>弃捐众生想常志修佛行</p><p>平均吾我人是谓为八等</p><p>得越众生想住于无所处</p><p>诸法尽逝过是谓为八等</p><p>捐离于俗法奉修圣正教</p><p>而致寂然义是谓为八等</p><p>所去为俗法佛道亦如是</p><p>于此法无得是谓为八等</p><p>言有一本耳无有二元际</p><p>蠲除如此念是谓为八等</p><p>不处于中间无志断着行</p><p>道慧如平一是谓为八等</p><p>不得过去心当来亦如是</p><p>平夷于现在是谓为八等</p><p>始无心所由其发道意者</p><p>此心不可获何缘如致道</p><p>以入无所著如圣无可获</p><p>以故刀与毒莫能危之者</p><p>脱离于五道众相之所由</p><p>具足于往返是故谓无欺</p><p>道舍不周旋所言音声耳</p><p>弃除诸响着是故不自欺</p><p>不得其所由从来亦如斯</p><p>去来惟音身但劝于学者</p><p>安化故有言其安亦复空</p><p>以应如此学故能不自欺</p><p>菩萨所玩习了学如此慧</p><p>一切无所断是谓不自欺</p><p>彼不自贪己设有利刀刃</p><p>不能加害身莫有动摇者</p><p>普慈于一切乐道之大哀</p><p>捐除恚害心利刀莫能加</p><p>设有欲害者自计身空无</p><p>而致获佛道刀则何缘伤</p><p>逮得澹然句弃除诸恶道</p><p>一切殃尽灭刀刃不能害</p><p>成就于明慧圣达无所乏</p><p>显耀逮佛道以故刀不害</p><p>欲界及色界无色为<a href=\"/remen/sanjie.html\" class=\"keylink\" target=\"_blank\">三界</a></p><p>等同斯三界是故不自欺</p><p>等种成正觉不见名别异</p><p>无阴岂所净清净远调戏</p><p>入斯平等迹故曰为菩萨</p><p>若着音声者无离于五道</p><p>虽言至法界讲其无所去</p><p>以逮不住忍谓之为八等</p><p>分别诸响应讲说寂然法</p><p>无念非有名故谓为八等</p><p>除释一切音而得无声界</p><p>不着一切响是谓为八等</p><p>因声解诸法一切法自然</p><p>诸法无有名不见有度者</p><p>阿难我是故赞扬正八等</p><p>义响而趣斯是亦无所获</p><p>佛告阿难。如来至真等正觉。叹美菩萨演八等声。斯议所趣权慧方便也</p><p>阿惟越致遮经道迹品第五</p><p>佛复告阿难。如来何故。咨嗟菩萨为道迹乎。轨能通流至于<a href=\"/remen/foxin.html\" class=\"keylink\" target=\"_blank\">佛心</a>。菩萨住此诸所兴造。永无所立不进不懈。度一切法逮于佛流。不着仁慧非猗于法。无所著行而弗有处。具足妙行得获圣迹。精进菩萨其力坚强。心慈忍辱未尝懈怠。捐除慢惰慕求妙道。世遵最上不着圣行亦无所住。存在斯道而求诸法。其所索者永无可获未尝动摇。虽住于道计圣生死。佛慧平等弃离众乐而等阴盖。灭除一切贪身邪见。勤修观佛察彼精进以睹圣轨。悉除诸想超度吾我。是谓道迹。不着佛路得无为觉。不疑圣慧佛之戒禁。不猗于世不睹其戒。以无所见则不有求戒。莫而慕除释三结。正住三界乃获大安。护众生想不猗不涂。舍一切着乃得佛道。致寂然迹不计身命。一切所有施而无惜。诸根常悦捐除恚色遵修圣行。虽以惠与无所放施救群生隘。既有所度不住无为越一切想。兴无念法弃捐人想而逮斯慧。不惧众会论于寂灭用净佛道。超度诸难不畏生死。所以者何。逮澹然法而无瑕秽圣化妙安。知无往来锄众类想。但正道明志清净行。时佛而颂曰</p><p>讲论彼道迹佛圣无思议</p><p>计众有住者则为道所持</p><p>圣慧最上安不猗众想网</p><p>空寂不有住于彼无所得</p><p>以获斯道者菩萨志坚强</p><p>惟趣是圣教世尊无有上</p><p>志道不有贪心常采大慧</p><p>以是为道迹不猗无所著</p><p>所谓生死想佛念亦如是</p><p>具足正平等是谓解道迹</p><p>无有众阴盖演析于道法</p><p>是故除一切了斯为道迹</p><p>众生皆猗身兴心观佛道</p><p>其意志所察常睹于圣路</p><p>身本时兴结凶危想有我</p><p>以故无尘埃不着于佛道</p><p>初志怀狐疑将无不得佛</p><p>以释斯犹豫正立于佛道</p><p>假使识于戒及佛所演禁</p><p>蠲除诸戒想无应不应禁</p><p>超度于三结等住于三界</p><p>则获致佛道分别众生想</p><p>习空明轨迹而愿求大慧</p><p>逮志圣寂然不着于佛道</p><p>常舍心布施弃捐嗔恚色</p><p>以故无有命存道无放逸</p><p>一切不矜悁救济众恼患</p><p>是故谓道迹住处于上路</p><p>未尝兴诸想当习无所著</p><p>斯已而不惧不游无禁戒</p><p>若习诸经籍善权舍诸求</p><p>觉了众音响处世无所畏</p><p>设至于众会则不有诸难</p><p>便唱澹然法净治于圣道</p><p>造时兴人想以解自然行</p><p>用无强着故则舍众畏难</p><p>若舍众患害便不畏终始</p><p>逮得净然道离垢安最上</p><p>等了恶道休斯以无所惧</p><p>平等上圣轨道恩则不离</p><p>斯即菩萨法为现道迹事</p><p>用懈废劣人导利彼故说</p><p>以微妙善权讲论佛圣道</p><p>若入菩萨者是已为唱导</p><p>导师所演法常合善方便</p><p>本行亦若兹志慕于佛道</p><p>我是故阿难分别说道迹</p><p>朦冥如意塞多想求如此</p><p>为说不能解愚騃心冥冥</p><p>谤讪慧精进听诸志深要</p><p>阿难吾是故叹美于道迹</p><p>设了菩萨无是辈能解耳</p><p>无数百千籍训化于道迹</p><p>履轨之音声为现佛道明</p><p>佛告阿难。如来至真等正觉。光耀菩萨谓为道迹。当知是义善权方便也</p><p>阿惟越致遮经往来品第六</p><p>佛复告阿难。如来何故畅说菩萨为往来乎。于是菩萨入于佛道不可思慧。志求圣觉无量因缘。于诸愦闹无所兴造。设致大道慧断诸缘慕索佛明。求不乱禅越一切定释诸尘埃。乃逮致法等佛典籍。了一切经惟求此义。如来所护道德之明。人未尝动无所转移。则为法界忧念众生心闭意塞。遭众苦患不了经典。慕求佛道立之此慧。而志大明根力觉意脱门正受分别是义。吾身如何开化众人令慕佛道。常以此明劝化道场。而求佛眼心无阴盖。若入正观导利世间。所志慧因诸圣之上。其不了慧一切诸法之所归趣明不可获。以是之圣不求众生便当立之。于此诸慧了法无处。以故当来睹群萌界。求无上处慕于不念。非得彼界不来不往。成就众生往亦不往。开化人民了黎民处。分别此义随其开化睹是诸法。一切众生皆存法界察以不见。等御法界则省一切经典平夷。观于大道以佛圣慧不得人无了人道等求如是像。无持之慧离垢尘埃故慧无非处。其以无慧求大明轨不可望圣。是慧慧中之大明慧。不有诸求求亦无所慕。是谓圣明之智。菩萨所行能得是者。以故求来此谓往来。于是颂曰</p><p>此智有往返佛慧难思议</p><p>是故谓往来志求于佛道</p><p>开化多因缘乃成于佛路</p><p>是事顺慧均慕求不复还</p><p>不猗一切禅劝化诸尘埃</p><p>欲救济斯等具足于往来</p><p>佛经平等法分别人<a href=\"/remen/wuxiang.html\" class=\"keylink\" target=\"_blank\">无相</a></p><p>晓了如本无已故谓往返</p><p>所可获法者达了一切慧</p><p>吾亦当获是欲求所住处</p><p>未尝动众生及计诸法界</p><p>故谓于往来不近所归处</p><p>忧念无数人少智既遭患</p><p>欲立于斯慧则求佛大道</p><p>根力及觉意讲咏三脱禅</p><p>分别斯义已故求佛圣道</p><p>志慕于道场过去佛所猗</p><p>故谓为往来则立存大圣</p><p>慕乐慈愍眼佛眼无思议</p><p>是故为往来慕于佛大道</p><p>诸佛之圣求世尊微妙义</p><p>自志斯深慧一切智最上</p><p>明智之所了一切法之归</p><p>其慧不可得及以求道者</p><p>济之无数人立之于上慧</p><p>以故为往来来者有所求</p><p>怀来睹佛界人界不思议</p><p>故以为往来于彼救众生</p><p>省察众生界求之不可得</p><p>故以为往来慕心于法界</p><p>群黎无所趣及一切人界</p><p>若晓了彼处顺所游分别</p><p>睹一切诸法见以则不现</p><p>常一心定意求佛大圣道</p><p>如是微妙慧无垢而清净</p><p>而明所分别其智不可获</p><p>菩萨所欣乐开化于众生</p><p>则获彼明智何缘来至此</p><p>吾是故阿难论讲于往来</p><p>为少智之人睹示所兴念</p><p>吾是故阿难论说于往来</p><p>人怀精进者尔乃晓了此</p><p>有德者分别解深妙之义</p><p>能获于斯德速得成大道</p><p>佛告阿难。如来至真等正觉。颁宣菩萨为往来。当知是义亦是善权方便也</p><p>佛说阿惟越致遮经 卷中</p><p>西晋月氏三藏竺法护译</p><p>不还品第七</p><p>佛复告阿难。何故如来说美菩萨为不还乎。于是菩萨一切所存。处处造行超越诸有。而逮佛明蠲除诸行。降伏此已则不复还。所以者何。见一切法不有往还。超度凡夫捐舍俗慧。入佛明智获无所住诸法平夷。所以者何。用致寂界非动凡夫。不立圣道塞诸恶路勉济情欲。于食无食逮上明迹。拔去诸见则无所著。无有诸邪六十二见。已越生死观于泥洹。踰之无为释弃众想。不随经籍净垢恶道。捐弃贡高不怀自大。出于无黠忧恼之先。破坏爱欲灭除众冥。拔去贪乐舍置尘埃。憍慢自恣止息斯碍远离世智。故思佛乘等获圣慧。菩萨捐志舍爱欲界。则习本净过去圣灭之志。厥慧无上诸佛所解欲以显思。一切众生极尊无极。为一切乘此则佛慧。菩萨获斯诸想无想等。除一切狐疑之界。菩萨逮是则不复还。又问阿难。其有人不住于道悉当立之以道。是者觉了众生明尔则道。能觉如是则制人想。所以者何。知于空事人界难议平等道慧。所以者何。分别若此群黎之种则空。净界人种亦空远于众想。一切诸人与空无特许。不有身不获不住彼则亦空。虚空无空免一切想。无念致道蠲除众生。虚空之想无弃不弃。所以者何。一切诸法皆为平净。一切众生而无所捐。等于所释故无所得。已不有获是以不来。此者乃计为之不还。有为无为于一切法觉了所会。越度诸患故谓不还。于是佛颂曰</p><p>彼则无所生造行如所处</p><p>蠲除诸所住是谓不复还</p><p>晓知于往还不着一切法</p><p>所住不可得是故不还此</p><p>其凡夫之行及佛世雄教</p><p>不然无所量故谓不复还</p><p>诸法无复来亦不得诸住</p><p>以获无去来是谓不复还</p><p>其人未尝住不至于三涂</p><p>逮致佛道明则谓为不还</p><p>决除一切欲于食而不着</p><p>得至于道场则谓为不还</p><p>众见之所行分别六十二</p><p>不堕于彼际则谓为不还</p><p>此法无终始已舍离诸畏</p><p>斯慧如本无是故不至此</p><p>所应无为寂不着诸尘劳</p><p>逝除彼众想是故不诣此</p><p>已断诸恶道洗去众垢着</p><p>学寂然无为则谓不复还</p><p>降伏于弊魔及官属兵刃</p><p>永无有众念是故不诣此</p><p>挽拔痴忧戚蠲除爱欲根</p><p>断截盛贪淫是故不诣此</p><p>降制诸尘垢拔去于众想</p><p>究竟至尊慧故谓不复还</p><p>捐去众愁戚破坏于贡高</p><p>忆断于五阴故谓不复还</p><p>志乘得光明佛乘无有上</p><p>不贪爱欲患故谓不复还</p><p>已知佛藏处诸藏中第一</p><p>过去佛所辩是故不诣此</p><p>彼处于尊乘佛圣无有上</p><p>截去诸狐疑是故不诣此</p><p>受千无数人劝立于佛道</p><p>以得立圣轨是故不诣此</p><p>晓了空无界等心于人界</p><p>远离诸着想是故不诣此</p><p>晓了一切界法界亦如是</p><p>众生不可得是故不诣此</p><p>分别黎民界虚空无思念</p><p>一切法如是是故不诣此</p><p>其人而无心退除于众想</p><p>诸念不成道则谓为不还</p><p>吾是故阿难叹说于不还</p><p>诸事永不来得住于佛道</p><p>佛告阿难。是故如来至真等正觉。叹美菩萨为不还。亦当知此为善权方便也</p><p>阿惟越致遮经无著品第八</p><p>佛复告阿难。何谓如来叹美菩萨为无著也。是菩萨没一切行离于处土。不倚诸佛度脱众生。不有所造尘劳之垢及与苦乐以灭色。欲救济一切故谓为无著。弗得众生。不获欲埃非贪如故谓无著。释去侵欺处无所住。一切法空。以了寂静不习众想。诸想以定则除众思。不计有人坏灭所志。而智空法得无所著。佛道无思具足不怙故谓无著。演说典籍破坏众瑕。叹于往古等正觉教当来现在。而不放逸清净离秽。唯论寂然故谓无著。菩萨大士开化诸人。立于佛道求圣路者。于一切法而无所慕。具足慈心行佛之仁永不有处。彼慈如此故谓无著。化立众生亦不得人。究竟大哀晓了不处故谓无著。为众生故加恩见道法无法想。断除如此故谓无著。赞扬觉力计有愿数获于不住知拔除众根。志化众生。了清净法使成道义。永不有倚故谓不着。睹不依处制不贪身。于诸万物非有所依。求及与众会不毁万物。讲有为法。如是无本故谓无著。游诸佛土去无所至。不起本末睹佛圣尊。觉道无寂故谓无著。非有依处立如斯土。于无量刹平等诸国。不调戏界清净不足。住福德之域空无诸刹。不退转地无有女人。释去尘势睡眠之志。得佛圣国除阴盖土。降魔官属去诸怨敌。入寂然土感动变化。立于愿刹土众求国。菩萨具足之威耀住无所住。睹获佛意净印印多所安国。舍离一切璎珞宝饰众垢之瑕。究无为地一切最尊。成如是像微妙佛处。诸法皆空具足道行故谓无著。蠲除众乐诸根不可。于一切法不嗔不怒。寂平等乘则为佛慧。身口心同习无上寂。慕求圣道不着轨迹不想思人。悲念众生无心不心。劝化无数亿百千人。使立大道开示萌类。使<a href=\"/remen/nianfo.html\" class=\"keylink\" target=\"_blank\">念佛</a>法等诸人物。导利无数众庶黎民。令发圣意而无等伦。一切诸法均空特异。本空慧同立之不想。能等如是知无所倚已了。若此应其众生而为说法。不慕诸利无倚经籍。具足离根讲法如是。永不有言多所化济。不见度人救于众生。着断诸事免诸贪身超越贡高。睹一切法不起不灭。开化群黎万物之想。令不坏色痛痒思想生死之识。凡夫不动则应<a href=\"/remen/jietuo.html\" class=\"keylink\" target=\"_blank\">解脱</a>。而立佛法着道迹者。化之不倚则成除勖。导利所依令无佛想。则为勉济劝发菩萨。弘不念心救道因缘。诸愦乱意离痴狂诈。具足三昧成就定意。不怀众想。拔于邪智令睹正慧。化发声闻慕反迹者。制倚父母妻子舍宅兄弟姊妹令除恩爱。度着国土财色万物。贪求之想尘劳颠倒开化诸着万物之想。慕离于家而为寂志。懈废羸劣等脱诸相。成入佛土欲垢之法。兴发道意心不有二。未尝生念。是<a href=\"/remen/wuweifa.html\" class=\"keylink\" target=\"_blank\">无为法</a>。此生死法。因缘无缘。道意俗心。犯戒护禁。开化此辈。兴二相者。使其无念。度诸根本故曰无著。众祐。贤圣。懈怠精进。男<a href=\"/remen/zinv.html\" class=\"keylink\" target=\"_blank\">子女</a>人。顽愚聪达。明圣闇结。导利此等。令无二心。救进众生故曰无著。是诸菩萨成不退意。或有受别。又复不着。斯诸菩萨近道远道。分别此义。不生二想。得逮圣路。至不起余而般泥洹。便离发意而不有倚。缘此诸法以开化人。如是自然解一切法。演无根本故曰无著。时佛叹曰</p><p>释除一切行所尊亦如是</p><p>弃捐诸言教故曰为无著</p><p>锄捐诸尘埃度脱动苦患</p><p>救济于众生名之曰无著</p><p>察人不可得欲垢亦如之</p><p>诸法无可获故曰为无著</p><p>蠲去众颠倒立心处不惑</p><p>分别知法空可曰为无著</p><p>了解知空义无有诸想着</p><p>除去一切颠号曰为无著</p><p>捐除一切想及人众恶念</p><p>心无邪乱意故曰为无著</p><p>解空无所依佛道不可量</p><p>勖勉大精进故曰为无著</p><p>讲经所因缘淡靖无调戏</p><p>劝人立道德与名曰无著</p><p>真人修行慈欲令众生安</p><p>劝人不可得故曰名无著</p><p>本无讲经籍加恩众生类</p><p>未尝有人想故曰为无著</p><p>正真根力觉为人分别说</p><p>己身逮此慧故曰为无著</p><p>知人之寂定清净法致道</p><p>开演大圣教故曰为无著</p><p>不信诸万物现目之所睹</p><p>一切虚无有是谓为无著</p><p>无倚诸佛土在国行仁义</p><p>平等觉所处为众生讲法</p><p>真人觉正教则睹于无见</p><p>如谛观圣觉是谓为无著</p><p>成就自然国今我得知之</p><p>究竟无本始是谓为无著</p><p>除去诸所知心不怀嗔害</p><p>应真如无恨习成寂然道</p><p>定意而不灭靖泊无所起</p><p>念道亦如是故谓为无著</p><p>人物不增动众生界如是</p><p>亿萌亦普然化立道之义</p><p>群生及与道所处永无念</p><p>计慧悉平一是谓为无著</p><p>平等无像类一切法亦然</p><p>心正若如道故曰无思念</p><p>所谓为应真诸法非所著</p><p>能为人分别寂尔而无倚</p><p>为人讲法义虽言而无教</p><p>普度无量人见众不有动</p><p>众生无可获诸民除断着</p><p>拔人离邪见度众勤苦恼</p><p>一切法不起所处亦无灭</p><p>睹众生诸想脱群民困厄</p><p>无增坏诸色痛痒亦如是</p><p>想识于生死济之令无他</p><p>不动贤圣法凡夫亦如斯</p><p>立之以佛义度使志无著</p><p>众人怀果想及缘觉之念</p><p>超越于觉意为人说此法</p><p>以兴发道心常依所布施</p><p>戒忍亦如是故讲无所倚</p><p>知解之颠倒兴习于精进</p><p>以除斯诸想故说无著法</p><p page margintb15></p></div>"
}]