[{
    "title": "显无边佛土功德经 第289部",
    "author": "玄奘法师",
    "html": "<div class=\"B1_text\"><p>显无边佛土<a href=\"/remen/gongde.html\" class=\"keylink\" target=\"_blank\">功德</a>经</p><p>大唐<a href=\"/remen/sanzang.html\" class=\"keylink\" target=\"_blank\">三藏</a>法师玄奘译</p><p>如是我闻。一时薄伽梵在摩揭陀国闲寂法林。坐妙<a href=\"/remen/puti.html\" class=\"keylink\" target=\"_blank\">菩提</a>金刚坚固无量妙宝共所<a href=\"/remen/zhuangyan.html\" class=\"keylink\" target=\"_blank\">庄严</a>红莲华台师子座上。与十不可说俱胝那庾多百千佛土极微尘数大菩萨俱。及诸<a href=\"/remen/tianren.html\" class=\"keylink\" target=\"_blank\">天人</a>。阿素洛等。无量大众。前后围绕</p><p>尔时会中。有一菩萨摩诃萨。名不可思议光王。承佛威神。从坐而起。顶<a href=\"/remen/lifo.html\" class=\"keylink\" target=\"_blank\">礼佛</a>足。合掌恭敬。而白佛言。<a href=\"/remen/shizun.html\" class=\"keylink\" target=\"_blank\">世尊</a>。诸佛国土。时分庄严。有胜劣不。佛言。善男子。我此索诃世界。释迦牟尼佛土一劫。于<a href=\"/remen/jileshijie.html\" class=\"keylink\" target=\"_blank\">极乐世界</a>无量光佛土。为一昼夜。极乐世界一劫。于<a href=\"/remen/jiasha.html\" class=\"keylink\" target=\"_blank\">袈裟</a>幢世界金刚坚固<a href=\"/remen/huanxi.html\" class=\"keylink\" target=\"_blank\">欢喜</a>佛土。为一昼夜。袈裟幢世界一劫。于不退轮音世界极妙<a href=\"/remen/yuanman.html\" class=\"keylink\" target=\"_blank\">圆满</a>红莲敷身佛土。为一昼夜。不退轮音世界一劫。于绝尘世界法幢佛土。为一昼夜。绝尘世界一劫。于明灯世界师子佛土。为一昼夜。明灯世界一劫。于妙光世界遍照佛土。为一昼夜。妙光世界一劫。于难超世界身放法光佛土。为一昼夜。难超世界一劫。于庄严世界一切<a href=\"/remen/shentong.html\" class=\"keylink\" target=\"_blank\">神通</a>慧光王佛土。为一昼夜。庄严世界一劫。于镜轮世界月觉佛土。为一昼夜。善男子。如是世界。展转渐增。满十不可说俱胝那庾多百千佛土极微尘数世界佛土。最后世界。佛土一劫。于莲华德世界贤德佛土。为一昼夜。于彼世界。诸菩萨众。修治殊胜普贤行地。善男子。如诸世界昼夜渐增。如是诸佛寿量身相。菩萨世界庄严亦尔。由彼有情福转增故。若有善男子善女人。闻此显示无边佛土功德法门。欢喜信重。<a href=\"/remen/shouchi.html\" class=\"keylink\" target=\"_blank\">受持</a>读诵。如理思惟。广为他说。临命终时。十方佛土。无量诸佛。皆现其前。慰喻赞美。令其增进无量善根。随愿<a href=\"/remen/wangsheng.html\" class=\"keylink\" target=\"_blank\">往生</a>诸佛净国。乃至无上正等菩提。于生生中。常忆<a href=\"/remen/suming.html\" class=\"keylink\" target=\"_blank\">宿命</a>。修菩萨行。速得圆满。时薄伽梵。说此经已。不可思议光王菩萨摩诃萨。并诸天人。阿素洛等。一切众会。闻佛所说。皆大欢喜。信受奉行</p><p>显无边佛土功德经</p></div>"
}]