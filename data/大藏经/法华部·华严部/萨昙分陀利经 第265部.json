[{
    "title": "萨昙分陀利经 第265部",
    "author": "未知",
    "html": "<div class=\"B1_text\"><p>萨昙分陀利经</p><p>失译人名今附西晋录</p><p>闻如是。佛在罗阅只耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众四万二千人俱。三慢陀颰陀文殊师利菩萨等。八万四千人。<a href=\"/remen/mile.html\" class=\"keylink\" target=\"_blank\">弥勒</a>菩萨等。拔陀劫中千人。释王等。与忉利诸天不可复计。梵王。与诸梵不可复计。阿阇世王。与阎浮提人王众多不可复计。佛在四辈<a href=\"/remen/dizi.html\" class=\"keylink\" target=\"_blank\">弟子</a>比丘<a href=\"/remen/biqiuni.html\" class=\"keylink\" target=\"_blank\">比丘尼</a>优婆塞优婆夷中。说萨昙分陀利(汉言法华)佛说无央数偈。是时七宝浮图。涌从地出上至梵天。浮图中央。有七宝大讲堂。悬幢幡华盖。名香清洁。姝好讲堂中有金床。床上有坐佛。字抱休罗兰。(汉言大宝)叹释迦文佛言。善哉善哉。我般泥洹已来过恒边沙劫。恒边沙佛刹。止于空中。恒边沙佛以过去。我历尔所劫。初不还彼刹。我见释迦文佛。<a href=\"/remen/jingjin.html\" class=\"keylink\" target=\"_blank\">精进</a>求佛道。用人民故。<a href=\"/remen/bushi.html\" class=\"keylink\" target=\"_blank\">布施</a>无厌足。不惜手不惜眼不惜头。不惜妻子象马车乘。不惜珍宝。无有贪爱心。我故来出。欲<a href=\"/remen/gongyang.html\" class=\"keylink\" target=\"_blank\">供养</a>释迦文佛并度诸下劣。愿释迦文佛坐我金床。更说萨昙分陀利经。于是释迦文佛。上讲堂就于金床而坐便说萨昙分陀利经。复说无央数偈言</p><p>闻乐宝佛知名字者不畏<a href=\"/remen/shengsi.html\" class=\"keylink\" target=\"_blank\">生死</a></p><p>不复勤苦闻药王佛知字名者</p><p>不得愈病自识<a href=\"/remen/suming.html\" class=\"keylink\" target=\"_blank\">宿命</a></p><p>于是释迦文佛。说无央数阿僧祇劫。复说无央数阿僧祇劫。我行<a href=\"/remen/pusadao.html\" class=\"keylink\" target=\"_blank\">菩萨道</a>时。求索萨昙分陀利经。布施与人。在所求索。饭食衣被七宝妻子。初无爱恋心。我为有国王时。是世极长寿。我便立太子。为王弃国事。挝鼓摇铃自炫身言。谁欲持我作奴者。我求索萨昙分陀利经。我欲行供养。时有一<a href=\"/remen/poluomen.html\" class=\"keylink\" target=\"_blank\">婆罗门</a>语我言。与我作奴来。我有萨昙分陀利经。我便随婆罗门去一心作奴。汲水扫地采花菓。饮食婆罗门。千岁不懈息。佛于是说偈言</p><p>挝鼓摇铃愿自炫言谁欲</p><p>持我作奴者我欲行供养</p><p>奴心善意行</p><p>佛言。是时王者。我身是也。时婆罗门者。调达是。谁恩令我得满<a href=\"/remen/liuboluomi.html\" class=\"keylink\" target=\"_blank\">六波罗蜜</a>者。三十二相八十种好。皆是调达福恩。调达是我善师。善师恩令我得满六波罗蜜。三十二相八十种好。威神尊贵度脱十方。一切皆是调达恩。调达却后阿僧祇劫。当得作佛。号名提和罗耶(汉言天王佛)当得十种力三十二相八十种好。天王佛国。名提和越(汉言天地国)天王佛。当为人民<a href=\"/remen/shuofa.html\" class=\"keylink\" target=\"_blank\">说法</a>。尽劫不懈止。第一说法。当度恒边沙人得罗汉道。恒边沙人辟支佛道。恒边沙人发阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。尔时天王佛寿二十劫。乃般泥洹后。法住二十劫。天王佛般泥洹后。不散<a href=\"/remen/sheli.html\" class=\"keylink\" target=\"_blank\">舍利</a>。起作一七宝塔。广六十里。长八十里。一切阎浮人。悉往供养<a href=\"/sheli/fo/\" class=\"keylink\" target=\"_blank\">佛舍利</a>。是时无央数人得罗汉道。无央数人发辟支<a href=\"/remen/foxin.html\" class=\"keylink\" target=\"_blank\">佛心</a>。无央数人发阿耨多罗三藐三<a href=\"/remen/puti.html\" class=\"keylink\" target=\"_blank\">菩提</a>心。善男子善女人。闻是法华之经。信不诽谤。除灭过去当来罪。闭三恶道门。开三善道门。生天上常第一。生人中常第一。生十方佛前。自然七宝莲华中化生</p><p>于是下方佛所从菩萨。名<a href=\"/remen/banruo.html\" class=\"keylink\" target=\"_blank\">般若</a>拘。自白其佛。早还本土。释迦文佛谓般若拘。我有菩萨。字文殊师利。可与相见乃还本土。即时文殊师利。从沙曷龙王池中涌出。坐大莲华。华如车轮。其华千叶。从诸菩萨其数甚多。文殊师利下大莲华。为二佛作礼。还与般若拘菩萨相问讯。般若拘问文殊。所入池中度云何数多少。文殊答曰。其数甚多无能计者。若当口说非心所信。自当有证。其池即时涌华从下而出。尽是池中一切所散。本发菩萨心者。其华在空中。但说摩诃衍事。本发声闻者。其华在空中。但说断生死事。文殊师利见华如是。以偈答般若拘菩萨言。以仁者之意。自分别其数。般若拘菩萨复问文殊师利。说何等法所度乃尔。文殊答曰。于是池中。但说萨昙分陀利。般若拘复问。其法甚尊无能及者。为有便可得佛者不。文殊答曰。沙曷龙王有女年八岁。<a href=\"/remen/zhihui.html\" class=\"keylink\" target=\"_blank\">智慧</a>甚大意愿不轻。便可得佛。般若拘菩萨谓文殊师利言。我见仁者之师。求佛勤苦积累<a href=\"/remen/gongde.html\" class=\"keylink\" target=\"_blank\">功德</a>。劫数甚多。不信此女便可得佛。池中有女即时涌出绕佛三匝叉手而白佛言。佛相好端正功德巍巍。为诸天所奉。为一切龙鬼神人民萨和萨所敬。所说法甚尊。今我立愿。便欲得佛。舍利弗即谓女。虽发是愿佛不可得。又汝女。行积功累。行未应菩萨。女自持一摩尼珠。其价当一大国。女疾过与佛。佛亦疾受。女谓舍利弗及般若拘菩萨。我与佛珠为迟疾。答曰。甚疾。女复言。佛受我珠为迟疾。答曰。甚疾。女言。我与佛珠为迟。佛受我珠复迟。我今取佛疾。于是即时女身变为菩萨众会皆惊。即变为<a href=\"/remen/foshen.html\" class=\"keylink\" target=\"_blank\">佛身</a>。相种好皆具足。国土弟子如佛所为。一切众会天龙鬼神无央数人。皆发无上正真道意。三千大千国土六反震动。三万须陀洹。得阿惟越致</p></div>"
}]