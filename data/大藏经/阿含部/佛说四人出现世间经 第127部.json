[{
    "title": "佛说四人出现世间经 第127部",
    "author": "求那跋陀罗 译",
    "html": "<div class=\"B1_text\"><p>　　佛说四人出现<a href=\"/remen/shijian.html\" class=\"keylink\" target=\"_blank\">世间</a>经</p><p>　　宋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/shamen.html\" class=\"keylink\" target=\"_blank\">沙门</a>求那跋陀罗译</p><p>　　闻如是。一时婆伽婆。在舍卫城祇树给孤独园。尔时王波斯匿乘羽[羽*包]车群臣围绕。出舍卫城。便往园中至<a href=\"/remen/shizun.html\" class=\"keylink\" target=\"_blank\">世尊</a>所。头面礼足在一面坐。欲听<a href=\"/remen/shuofa.html\" class=\"keylink\" target=\"_blank\">说法</a>。时世尊告波斯匿王。有四人出现世间。云何为四。或复有人先丑而后妙。或复有人先妙而后丑。或复有人先丑后丑。或复有人先妙后妙。云何人先丑后妙。或复有<a href=\"/remen/rensheng.html\" class=\"keylink\" target=\"_blank\">人生</a>卑贱家。若旃陀罗家。若魁脍家。若工巧家。若剔须发家贫穷家。无谷米处食不充口。虽复得食臭秽弊恶。生如此家颜色丑弊。人不喜见为人轻蔑。身<a href=\"/remen/xingshan.html\" class=\"keylink\" target=\"_blank\">行善</a>口行善意行善。彼已身修善行口修善行意修善行。若见沙门<a href=\"/remen/poluomen.html\" class=\"keylink\" target=\"_blank\">婆罗门</a>已便起<a href=\"/remen/qianbei.html\" class=\"keylink\" target=\"_blank\">谦卑</a>意。承事恭敬不失时节。若见<a href=\"/remen/gongyang.html\" class=\"keylink\" target=\"_blank\">供养</a>者。见已便<a href=\"/remen/huanxi.html\" class=\"keylink\" target=\"_blank\">欢喜</a>踊跃。命终时生善处天上譬如有人从地至小床。从小床至大床。从大床至马。从马至象从象至大讲堂。以是故我说此人先丑后妙。如是彼人先丑后妙。云何人先妙后丑。若有人生豪尊家。或刹利大姓家。婆罗门大姓家。或长者大姓家。或王家。或太子家。或大臣家及诸大家。颜色端正无有比。色如桃花。彼人便身行恶口行恶意行恶。彼若见沙门婆罗门诸长宿。彼见已无恭敬心亦不礼事。亦不与言论。彼若见供养者。见已便起嫉妒心。此是邪见。犹豫见所摄此便有邪见。无施亦无福亦无受者。亦无<a href=\"/remen/shane.html\" class=\"keylink\" target=\"_blank\">善恶</a>行。亦无今世后世。无父无母。世无阿罗汉等修妙<a href=\"/remen/xingzhe.html\" class=\"keylink\" target=\"_blank\">行者</a>疾得证通而娱乐中。彼以有此成就恶邪见。若命终时生三恶趣狱中。犹如彼人从讲堂转下至象项。从象至马。从马至大床。从大床至小床。从小床首足堕地。由是故我说彼人先妙后丑。如是彼人先妙后丑。彼云何人先丑后丑。或有人生卑贱家。或旃陀罗家。或魁脍家。或工巧家。或剔须发家。及余贫贱无有饮食。虽复得食臭秽难尝。生如此家。彼身行恶口行恶意行恶。彼已身行恶口行恶意行恶。若见沙门婆罗门诸尊长者。亦不恭敬亦不礼事。亦不与共言论。彼是邪见与犹豫见相应。彼便有是见。无施无福亦无受者。亦无善恶行报。亦无今世后世。无父无母。世无沙门婆罗门等行业者。无阿罗汉于今世后世疾得证通娱乐其中。彼与恶见相应。命终时生三趣入<a href=\"/remen/diyu.html\" class=\"keylink\" target=\"_blank\">地狱</a>中。譬如人从冥至冥从暗至暗。由是故说此人先丑后丑。如是彼人先丑后丑。彼云何人先妙后妙。若有人生豪尊家。生刹利大姓家。或婆罗门大姓家。或长者大姓家。或王家。或太子家。大臣家。极富饶财多宝。彼人极端正无比。色如桃华。彼身修善行口修善行意修善行。彼身已修善行。口已修善行。意已修善行。彼若见沙门婆罗门诸尊长者。若见便恭敬礼事供养供给。若见有人来供养承事礼敬。便发欢喜。彼与等见相应无颠倒相。彼有是见。有施有福有受者。有善恶行。有今世后世。有父有母。世有沙门婆罗门等修梵行者。阿罗汉于今世后世疾得证通娱乐其中。彼已成就善见。命终时生天上譬如人从讲堂至讲堂从观至观。游一宫殿至一宫殿。由是故我说彼人先妙后妙。如是彼人先妙后妙。如是大王。有四人出现于世。尔时世尊便说偈言</p><p>　　大王人贫贱　　得信好<a href=\"/remen/bushi.html\" class=\"keylink\" target=\"_blank\">布施</a></p><p>　　见沙门梵志　　及诸乞求者</p><p>　　承事礼恭敬　　等修诸善业</p><p>　　见施常欢喜　　乞者亦惠施</p><p>　　是施微妙业　　更不受瑕秽</p><p>　　如是王此人　　彼临命终时</p><p>　　生三十三天　　先丑而后妙</p><p>　　大王人有财　　无信怀嫉妒</p><p>　　常欲行非行　　邪见无有师</p><p>　　见沙门梵志　　及诸乞求者</p><p>　　诽谤常骂詈　　悭贪如无财</p><p>　　见施往遏绝　　乞者不惠施</p><p>　　彼命非妙业　　彼人受瑕秽</p><p>　　如是王此人　　临欲命终时</p><p>　　必生入地狱　　先妙而后丑</p><p>　　大王人贫贱　　无信悭贪心</p><p>　　常欲行非行　　邪见无有师</p><p>　　见沙门梵志　　及诸乞求者</p><p>　　诽谤常骂詈　　悭贪言无财</p><p>　　见施而遏绝　　乞者不惠施</p><p>　　彼命非妙业　　彼人受瑕秽</p><p>　　如是王此人　　临欲命终时</p><p>　　必生入地狱　　先丑而后丑</p><p>　　大王人饶财　　好信常布施</p><p>　　见沙门梵志　　及诸乞求者</p><p>　　承事礼恭敬　　等修诸善业</p><p>　　见施常欢喜　　乞者亦惠施</p><p>　　是世微妙业　　更不受瑕秽</p><p>　　如是王此人　　临欲命终时</p><p>　　生三十三天　　先妙而后妙</p><p>　　是故大王。当作是学。如是大王。当作是学。先妙而后妙。莫学先丑而后丑。如是大王。当作是学</p><p>　　尔时波斯匿王闻佛所说欢喜奉行</p><p>　　佛说四人出现世间经</p></div>"
}]