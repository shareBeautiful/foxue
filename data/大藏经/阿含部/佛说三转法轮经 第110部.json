[{
    "title": "佛说三转法轮经 第110部",
    "author": "义净法师",
    "html": "<div class=\"B1_text\"><p>佛说三转法轮经</p><p><a href=\"/remen/sanzang.html\" class=\"keylink\" target=\"_blank\">三藏</a>法师义净奉 制译</p><p>如是我闻。一时薄伽梵在婆罗痆斯仙人堕处施鹿林中。尔时<a href=\"/remen/shizun.html\" class=\"keylink\" target=\"_blank\">世尊</a>告五苾刍曰。汝等苾刍。此苦圣谛于所闻法如理作意。能生眼智明觉。汝等苾刍。此苦集苦灭顺苦灭道圣谛之法。如理作意能生眼智明觉</p><p>汝等苾刍。此苦圣谛是所了法。如是应知。于所闻法。如理作意能生眼智明觉</p><p>汝等苾刍。此苦集圣谛是所了法。如是应断。于所闻法如理作意。能生眼智明觉</p><p>汝等苾刍。此苦灭圣谛是所了法。如是应证。于所闻法如理作意。能生眼智明觉。汝等苾刍。此顺苦灭道圣谛是所了法。如是应修。于所闻法如理作意。能生眼智明觉</p><p>汝等苾刍。此苦圣谛是所了法。如是已知。于所闻法如理作意能生眼智明觉</p><p>汝等苾刍。此苦集圣谛是所了法。如是已断。于所闻法如理作意。能生眼智明觉</p><p>汝等苾刍。此苦灭圣谛是所了法。如是已证。于所闻法如理作意。能生眼智明觉</p><p>汝等苾刍。此顺苦灭道圣谛是所了法。如是已修。于所闻法如理作意。能生眼智明觉</p><p>汝等苾刍。若我于此<a href=\"/remen/sishengdi.html\" class=\"keylink\" target=\"_blank\">四圣谛</a>法未了三转十二相者。眼智明觉皆不得生。我则不于诸天魔梵<a href=\"/remen/shamen.html\" class=\"keylink\" target=\"_blank\">沙门</a><a href=\"/remen/poluomen.html\" class=\"keylink\" target=\"_blank\">婆罗门</a>一切<a href=\"/remen/shijian.html\" class=\"keylink\" target=\"_blank\">世间</a>。舍离<a href=\"/remen/fannao.html\" class=\"keylink\" target=\"_blank\">烦恼</a>心得<a href=\"/remen/jietuo.html\" class=\"keylink\" target=\"_blank\">解脱</a>。不能<a href=\"/remen/zhengde.html\" class=\"keylink\" target=\"_blank\">证得</a>无上<a href=\"/remen/puti.html\" class=\"keylink\" target=\"_blank\">菩提</a></p><p>汝等苾刍。由我于此四圣谛法解了三转十二相故。眼智明觉皆悉得生。乃于诸天魔梵沙门婆罗门一切世间。舍离烦恼心得解脱。便能证得无上菩提</p><p>尔时世尊说是法时。具寿憍陈如及八万诸天。远尘离垢得<a href=\"/remen/fayan.html\" class=\"keylink\" target=\"_blank\">法眼</a>净。佛告憍陈如。汝解此法不答言已解。世尊。汝解此法不。答言已解。善逝。由憍陈如解了法故。因此即名阿若憍陈如(阿若是解了义)</p><p>是时地居药叉闻佛说已。出大音声。告人天曰。仁等当知。佛在婆罗痆斯仙人堕处施鹿林中。广说三转十二行相法轮。由此能于<a href=\"/remen/tianren.html\" class=\"keylink\" target=\"_blank\">天人</a>魔梵沙门婆罗门一切世间为大<a href=\"/remen/154932.html\" class=\"keylink\" target=\"_blank\">饶益</a>。令同梵<a href=\"/remen/xingzhe.html\" class=\"keylink\" target=\"_blank\">行者</a>速至安隐<a href=\"/remen/niepan.html\" class=\"keylink\" target=\"_blank\">涅槃</a>之处。人天增盛阿苏罗减少。由彼药叉作如是告。<a href=\"/remen/xukong.html\" class=\"keylink\" target=\"_blank\">虚空</a>诸天四大王众皆悉闻知。如是展转于<a href=\"/remen/shana.html\" class=\"keylink\" target=\"_blank\">刹那</a>顷尽六欲天。须臾之间乃至梵天普闻其响。梵众闻已复皆遍告广说如前。因名此经为三转法轮。时五苾刍及人天等。闻佛说已。<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>佛说三转法轮经</p></div>"
}]