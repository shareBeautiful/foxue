[{
    "title": "佛说帝释所问经 第15部",
    "author": "宋 法贤 译",
    "html": "<div class=\"B1_text\"><p>佛说帝释所问经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿明教大师臣法贤奉 诏译</p><p>如是我闻。一时佛在摩伽陀国王舍城东庵罗园。大<a href=\"/remen/poluomen.html\" class=\"keylink\" target=\"_blank\">婆罗门</a>聚落之北。毗提呬山帝释岩中。与大众俱</p><p>尔时帝释天主。闻佛在摩伽陀国毗提呬山帝释岩中。即告五髻乾闼婆王子言。汝可知不。我闻佛在摩伽陀国毗提呬山帝释岩中。我欲与汝共诣佛所亲近<a href=\"/remen/gongyang.html\" class=\"keylink\" target=\"_blank\">供养</a>。是时五髻乾闼婆王子闻是语已。白帝释言。甚善天主。作是言已。即持琉璃宝装箜篌。随从帝释。时彼天众。闻帝释天主与五髻乾闼婆王子。<a href=\"/remen/faxin.html\" class=\"keylink\" target=\"_blank\">发心</a>往诣佛所亲近供养。亦各发心乐欲随从往诣佛所亲近供养。尔时帝释天主与五髻乾闼婆王子及彼天众。从彼天没。譬如力士屈伸臂顷。即到摩伽陀国毗提呬山侧。是时彼山忽有大光普遍照耀。其山四面。所有人民见彼光已。互相谓言。此山何故有大火燃。映蔽本相犹如宝山。尔时帝释天主告五髻乾闼婆王子言。汝见此山有如是殊妙色不。为佛<a href=\"/remen/shizun.html\" class=\"keylink\" target=\"_blank\">世尊</a>安止其中四事清净。又复此山所有堂殿悉皆宝成。人所居者。尽诸<a href=\"/remen/fannao.html\" class=\"keylink\" target=\"_blank\">烦恼</a>悉证圣果。乃至大力诸天亦常止此。又复告言。是故我等难逢难遇。如先所说亲近供养。今正是时。汝五髻乾闼婆王子可以所持之乐。当作供养。何以故。过此已往。实难值遇。时乾闼婆王子闻是语已。白帝释言。甚善甚善。说是言已即起思念。诸佛如来具天耳通。无远无近皆悉能闻。作此念已。即动所持琉璃宝装箜篌。于其声中而出伽陀。于伽陀中说所乐事。彼伽陀曰</p><p>如日光贤女当请求父王</p><p>与我为眷属是知如贤良</p><p>我所恋慕汝譬如热恼者</p><p>思念于清凉如渴人思水</p><p>如病者思药如饥者念食</p><p>如大象被钩而不能前诣</p><p>又如阿罗汉乐求寂灭法</p><p>今我所求愿其义亦复然</p><p>贪欲增烦恼此无有真实</p><p>不果所愿求受种种苦恼</p><p>我所作福业供养阿罗汉</p><p>所获得<a href=\"/remen/guobao.html\" class=\"keylink\" target=\"_blank\">果报</a>当与汝共之</p><p>我求日光女是意甚坚固</p><p>帝释诸天主当施我所愿</p><p>尔时世尊于帝释岩中。以天耳通遥闻其声。即以神力遥告五髻乾闼婆王子言。善哉善哉。乾闼婆王子。汝善于乐鼓动弦时。出微妙音如妙歌声。作歌声时复如弦音。以何因故。久发音乐于彼弦中而出伽陀。复于伽陀说三种音。谓爱乐音龙音阿罗汉音</p><p>尔时五髻乾闼婆王子承佛神力。遥闻佛语即白佛言。世尊。我念一时有乾闼婆王名冻母啰。其王有女名为日光。我心所乐求为眷属。我时虽设种种方便亦不果愿。遂于女前动如是乐。于乐弦中而出伽陀。于伽陀中说三种音。世尊。我当动此乐时。彼善<a href=\"/remen/fahui.html\" class=\"keylink\" target=\"_blank\">法会</a>有诸天众。互相谓曰。此五髻乾闼婆王子不见不闻。我佛世尊十号具足。如来应供正遍知明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。于是我谓诸天众言。汝等诸天善赞佛德。诸天答言。五髻干婆闼王子。我等所有赞佛<a href=\"/remen/gongde.html\" class=\"keylink\" target=\"_blank\">功德</a>与汝共之。五髻乾闼婆王子。闻诸天言忽有省觉。报言。仁者。我今归佛世尊。我以此事故。向于佛动如是乐</p><p>尔时帝释天主作如是念。今此五髻乾闼婆王子根缘成熟。未至佛前。已伸供养。作是念已。告五髻乾闼婆王子言。汝持我语。往诣佛所。头面礼足。如我词曰。天主帝释。稽首双足问讯世尊。少病少恼起居轻利气力安不。进止无恼不。我今与彼忉利天众。欲来诣佛亲近供养。当听佛旨。是时五髻乾闼婆王子闻此语已。白帝释言。甚善天主。作是语已。往诣佛所。头面礼足住立一面而白佛言。世尊。帝释天主与忉利天众。遣我来此<a href=\"/remen/lifo.html\" class=\"keylink\" target=\"_blank\">礼佛</a>双足。问讯世尊。少病少恼起居轻利气力安不。进止无恼不。我等今日欲诣佛所亲近供养。故遣我来听于佛旨。佛即答言。汝可回还告语帝释及彼天众。今正是时。五髻乾闼婆王子承佛圣旨。还帝释处传世尊言。今正是时。尔时帝释及忉利天众便诣佛所。到佛所已。礼佛双足住立一面。是时天主即起是念。此帝释岩。其相迫窄。天众无数如何坐耶。佛知其意。即以神力令岩宽广。容诸天众各不相碍。帝释天主及彼天众。各各礼佛次第而坐。众坐已定。帝释天主合掌白言。世尊。我于长夜乐欲见佛乐闻<a href=\"/remen/zhengfa.html\" class=\"keylink\" target=\"_blank\">正法</a>。世尊。我念一时佛在舍卫国祇树给孤独园入火界<a href=\"/remen/sanmei.html\" class=\"keylink\" target=\"_blank\">三昧</a>。是时我在毗<a href=\"/remen/shamen.html\" class=\"keylink\" target=\"_blank\">沙门</a>宫。见彼宫中有一夫人。名曰妙臂。见佛入是火界三昧。合掌恭敬专心<a href=\"/remen/nianfo.html\" class=\"keylink\" target=\"_blank\">念佛</a>。我见世尊未出三昧。告妙臂言。待佛世尊出于三昧。传我至诚问讯于佛。少病少恼起居轻利气力安不。进止无恼不。又复告言。待佛出定。传我至诚。勿使忘失。世尊。是事实不。佛言帝释。此事实尔。而彼夫人曾代于汝致敬问讯。佛又告言。天主。我在三昧亦闻汝语。其后非久。即出三昧</p><p>尔时帝释白言。世尊。我昔曾闻。有佛如来正等正觉。出现于世作大利益。以大方便随类引导。或隐人相。或现天身。我今自知。佛出世间作大利益。以善方便随类引导。或隐或显。世尊。所有声闻。从佛<a href=\"/remen/chujia.html\" class=\"keylink\" target=\"_blank\">出家</a>修持梵行。命终之后生忉利天。而彼天人乐三种事。谓<a href=\"/remen/shouming.html\" class=\"keylink\" target=\"_blank\">寿命</a>色相及与名称。世尊。昔有释女。名曰密行。从佛出家持于梵行。常厌女身求男子相。命终之后生忉利天。为我作子。名曰密行。具大威力是大丈夫。世尊。复有三苾刍修声闻行。而未能断贪欲之心。命终之后生于天界。作尾那乾闼婆子。常来为彼密行天子作承事者。时彼密行天向尾那乾闼婆子。说伽陀曰</p><p>我昔为女人具智名密行</p><p>厌女求男相常供<a href=\"/remen/fofa.html\" class=\"keylink\" target=\"_blank\">佛法</a>僧</p><p>时见汝三子而修声闻行</p><p>今生于下族为我作承事</p><p>汝等今当知我为汝说实</p><p>汝昔为人时四事咸丰足</p><p>不依佛禁戒今可怀惭耻</p><p>了心即正法唯智者能了</p><p>我昔汝同行近佛闻正法</p><p>起信持佛戒及供养圣众</p><p>我因行正行得为帝释子</p><p>具天大威力自知名密行</p><p>止殊胜宫殿转女成男相</p><p>汝乾闼婆子从佛持梵行</p><p>闻佛最上法却为承事者</p><p>我于天界中未见事今见</p><p>修持声闻行而生于下族</p><p>汝乾闼婆子受我密行化</p><p>汝等所受生非彼诸<a href=\"/remen/fozi.html\" class=\"keylink\" target=\"_blank\">佛子</a></p><p>乾闼婆子言天所说诚实</p><p>我等因贪欲堕乾闼婆趣</p><p>我今起<a href=\"/remen/jingjin.html\" class=\"keylink\" target=\"_blank\">精进</a>唯念佛正法</p><p>知贪欲生过断彼贪欲心</p><p>贪为烦恼缚其力胜魔军</p><p>弃佛真实法故不生胜天</p><p>帝释与梵王坐于善法会</p><p>观诸天胜行经游天界者</p><p>见我生下族经游于天界</p><p>我由行不正而不获胜果</p><p>尔时密行天白父帝释言</p><p>父王今当知我佛最上尊</p><p>出现于世闻善降诸魔军</p><p>名释迦牟尼此三乾闼婆</p><p>是彼佛之子忘失于<a href=\"/remen/zhengnian.html\" class=\"keylink\" target=\"_blank\">正念</a></p><p>堕乾闼婆趣而于彼三中</p><p>唯一不正知余二归正道</p><p>常向佛<a href=\"/remen/puti.html\" class=\"keylink\" target=\"_blank\">菩提</a>而行于正法</p><p>所见诸声闻无有能及者</p><p>彼远离所欲能断于烦恼</p><p>唯念佛世尊不复生余想</p><p>所有未了法彼二悉正知</p><p>当得胜果报而生于梵天</p><p>世尊。我于尔时闻密行天子说是偈已。我于此事有所未决。故来佛所。欲伸请问。愿佛垂愍。为我宣说</p><p>尔时世尊而作是念。帝释天主于长夜中无懈无废无尘无垢。如有所问是真不知非作魔事。彼有所问当为宣说。作是念已即说伽陀。告帝释曰</p><p>帝释今当知汝心中所乐</p><p>欲有所问义当问我为说</p><p>尔时帝释天主即说伽陀。白世尊曰</p><p>今蒙佛听许如我意所乐</p><p>我今当启请愿佛为宣说</p><p>帝释天主说伽陀已白佛言。世尊。所有天人阿修罗乾闼婆及诸异生等。以何为烦恼。佛言。以憎爱为烦恼。帝释天主。所有天人阿修罗乾闼婆乃至诸异生等。而作是念。呜呼我自于他先无侵害亦不怨枉。不斗不诤无诉无讼。又不相持。云何于我返作是事。天主。如是之事由憎爱起。憎爱起故烦恼遂生。帝释白言。世尊。如是如是。如佛所说。我今从佛了知此义。憎爱为烦恼。断于疑惑。满所乐心</p><p>尔时帝释天主得闻佛说<a href=\"/remen/huanxi.html\" class=\"keylink\" target=\"_blank\">欢喜</a>信受。复白佛言。世尊。此憎爱烦恼。何因何集。何生何缘。何因得有。何因得无。佛言。天主。此憎爱烦恼。怨亲为因。怨亲而集。从怨亲生。怨亲为缘。由怨亲故。有憎爱烦恼。若无怨亲僧爱即无。帝释白佛言。如是如是。如佛所说。我今从佛了知此义。憎爱烦恼怨亲为因。若无怨亲即无憎爱。又复白言。世尊。怨亲因何有。从何集。由何生。依何缘。何因得有。何因得无。佛告帝释。所欲为因。从所欲集。由所欲生。依所欲缘。因其所欲故有怨亲。若无所欲怨亲即无。帝释白佛言。世尊。如是如是。如佛所说。而彼怨亲因所欲有。又复白言。世尊。而此所欲。何因而有。从何而集。由何而生。依于何缘。何因得有。何因得无。佛言。帝释。所欲因疑惑有。从疑惑集。由疑惑生。依疑惑缘。因疑惑故而有所欲。若无疑惑即无所欲。帝释白言。世尊。如是如是。如佛所说。所欲因疑惑有。又复白言。世尊。疑惑何因何集何生何缘。而此疑惑。何因得有。何因得无。佛告帝释。以虚妄为因。从虚妄而集。由虚妄生。依虚妄缘。以虚妄故即有疑惑。由疑惑故致有所欲。因其所欲故有怨亲。由彼怨亲遂有憎爱。以憎爱故乃有刀剑相持诉讼斗诤。情生谄曲。语不真实。起如是等种种罪业不善之法。由此得一大苦蕴集。天主。若无虚妄即无疑惑。若无疑惑即无所欲。所欲既无怨亲何有。怨亲不立憎爱自除。憎爱无故。刀剑相持诉讼斗诤。谄曲之情不实之语。如是等种种罪业不善之法。皆悉得灭。如是则一大苦蕴灭。帝释白佛言。如是如是。如佛所说。因疑惑故则有虚妄。复白佛言。世尊。虚妄之法以何法灭。乃至苾刍当云何行。佛告天主。灭虚妄者。谓八正道。八正道者。<a href=\"/remen/zhengjian.html\" class=\"keylink\" target=\"_blank\">正见</a>正思惟正语正业正命正精进正念正定。由是八法虚妄得灭。若诸苾刍行是法者。是即名为灭虚妄行。帝释白佛言。如是如是。世尊。灭虚妄者是八正道。帝释复白佛言。世尊。所灭虚妄法。若苾刍<a href=\"/remen/xingzhe.html\" class=\"keylink\" target=\"_blank\">行者</a>。当于别<a href=\"/remen/jietuo.html\" class=\"keylink\" target=\"_blank\">解脱</a>法中有几种法。佛言天主。虚妄法者。于别解脱法中。有六种法。何等为六。所谓眼观色。耳听声。鼻\"&gt;齅香。舌了味。身觉触。意分别法。天主。眼观于色有二种义。谓可观不可观。不可观者。谓于一切染法境界而不可观。可观者。谓于一切善法境界而可观察。如是眼观色境。乃至意分别法亦复如是。世尊。我今从佛了知此义。不可观者。所有眼境不善之法。若其观者。是即增长染法。损减善法。其可观者。所有眼境一切善法。若其观者。即是增长善法。损减染法。乃至意分别法亦复如是。世尊。我今从佛闻是法已。满所愿乐。断于疑惑。又复白言。世尊。若复苾刍欲灭虚妄者。当断几法。当行几法。佛言。天主。若有苾刍。欲灭虚妄法者。当断三法。当行三法。一疑惑。二悕望。三无义语。此三种法。亦有可行。有不可行。不可行者。谓于此三种不善之法。当断不行。若复行者。增不善法损于善法。可行者。谓于此三种不善之法勤行除断。即得不善损减善法增长。帝释白言。世尊。如是如是。我今从佛了知此义疑惑悕望无义语等三种之法。若复行者。损诸善法增长不善。若复苾刍。于此三法勤行除断。即得不善损减善法增长。又复白言。世尊。若有苾刍。行灭虚妄法者。有几种身。佛言天主。若有苾刍。行灭虚妄法有三种身。三种身者。谓适悦身。苦恼身。舍身。适悦身者。有其二义。谓可行不可行。可行者。谓诸善法。不可行者。谓诸不善法。苦恼身舍身亦复如是。帝释白佛言。世尊。如是如是。我今从佛了知此义。若彼苾刍行灭虚妄法者。于适悦身苦恼身舍身。于此三身诸善法等可行。诸不善法等皆不可行</p><p>尔时帝释复白言。世尊。所有一切<a href=\"/remen/zhongsheng.html\" class=\"keylink\" target=\"_blank\">众生</a>。乐欲忆念色相皆悉同不。佛言不也。天主。一切众生。非同一欲非同一念非一色相。天主。一切众生虽然各各居其界趣。亦各不知界趣差别。彼由不知界趣差别。是故行于黑闇之道。返执痴法以为真实。此诸众生不知界趣种种差别。所了知者唯黑闇界。虽复了知。而亦常行于黑闇道。坚执痴法以为真实。帝释白言。世尊。如是如是。如佛所说。我今从佛了知此义。一切众生非同一欲非同一念非一色相。由彼众生不知差别。故执痴闇而为真实</p><p>尔时帝释复白佛言。世尊。所有一切沙门婆罗门等。皆得究竟清净梵行不。佛言不也。斯有二义。天主。若彼沙门婆罗门等。不能尽彼爱法。决定不获究竟清净梵行。若彼沙门婆罗门等。有能尽彼爱法。乃得无上解脱心正解脱。是名获得究竟清净梵行。帝释白佛言。世尊。如是如是。如佛所说。我今从佛了知此义。若沙门婆罗门等不尽爱法。决定不获究竟清净梵行。若有沙门婆罗门等尽彼爱法。决定获得无上解脱心正解脱。是名获得究竟清净梵行</p><p>尔时帝释复白佛言。世尊。我今云何当得永离诸见之病使不复生。是诸见病从<a href=\"/remen/xinshi.html%09\" class=\"keylink\" target=\"_blank\">心识</a>生。我此心识当复云何。我虽问佛种种之义。云何不能获圣果报。得佛如来应正等觉。唯愿世尊。为我断除疑惑根本诸见之病。佛言。天主。汝知之不。于往昔时有沙门婆罗门亦问此义。帝释白言。世尊。我今忆念。于一时中有大威力诸天。集忉利天善法之会</p><p>尔时会中有诸天人。不知法者輙欲<a href=\"/remen/chengfo.html\" class=\"keylink\" target=\"_blank\">成佛</a>。以如是意告白世尊。佛察愚闇不与记莂。时彼诸天。不满所愿。心有差别。从座而起。各还本界。本界不现因遂堕落。时彼诸天以堕落故即大惊怖。心生疑惑。各作是念。本界不现定知堕落。我若得见沙门婆罗门者。即往请问。汝是如来应供正等正觉不。时彼诸天或有见我唯独经行。来诣我所而问我言。仁者。汝是何人。我时答言。是帝释天主。时彼诸天心苦恼故。白言。天主。岂不见我受于苦恼。以我向佛应当问法而不能问。应可归依而不归依。以差别心遂还本界。本界不现定知堕落。是故苦恼。愿见救护。天主。我从今日誓归依佛为声闻<a href=\"/remen/dizi.html\" class=\"keylink\" target=\"_blank\">弟子</a>。我于尔时即说伽陀。答彼天曰</p><p>汝等起邪念所言亦不正</p><p>求<a href=\"/remen/foxin.html\" class=\"keylink\" target=\"_blank\">佛心</a>差别由是长受苦</p><p>或见于沙门及彼婆罗门</p><p>经行即请问汝是正觉不</p><p>若是正觉者我归依供养</p><p>我即问于彼当云何供养</p><p>所问不能知佛如实正道</p><p>时彼诸天众心之所乐欲</p><p>心与心所法疑惑而分别</p><p>我知彼心法如世尊所说</p><p>我已当为说于彼<a href=\"/remen/sanjie.html\" class=\"keylink\" target=\"_blank\">三界</a>中</p><p>唯有佛世尊是世间大师</p><p>善降大魔军能度诸有情</p><p>到<a href=\"/remen/niepan.html\" class=\"keylink\" target=\"_blank\">涅槃</a><a href=\"/remen/bian.html\" class=\"keylink\" target=\"_blank\">彼岸</a>如来大觉尊</p><p>于天上人间无有能等者</p><p><a href=\"/remen/wuwei.html\" class=\"keylink\" target=\"_blank\">无畏</a>大丈夫善断贪受病</p><p>如来大日尊汝今稽首礼</p><p>尔时帝释天主说是事已。佛复告言。天主。汝可知彼过去之事。谓分别利及适悦利。帝释白言。世尊。我今忆念。往昔一时天与修罗而相斗战。天人得胜修罗退败。我作是念。所有天人快乐及修罗快乐。我今独受而获适悦。因获如是适悦之利。尽此生中当有斗诤及刀兵相害。是谓因彼适悦之利。分别利者。尽此一生无斗无诤。乃至刀兵不相持害。此为分别之利。帝释复言。世尊。我今从佛闻是正法。转复深信发起<a href=\"/remen/xingyuan.html\" class=\"keylink\" target=\"_blank\">行愿</a>。愿我寿终若生人间。生富贵族巨有财谷。多积珍宝辇舆车乘玩好之具。眷属炽盛种种具足。常不乏少。愿我当生如是上族处智者胎。身肢<a href=\"/remen/yuanman.html\" class=\"keylink\" target=\"_blank\">圆满</a>色相殊妙。食于上味尊贵<a href=\"/remen/zizai.html\" class=\"keylink\" target=\"_blank\">自在</a>寿命长远。起正<a href=\"/remen/xinxing1.html\" class=\"keylink\" target=\"_blank\">信心</a>向佛出家。剃除须发被于法服。而为苾刍。常持梵行无所缺犯。证须陀洹斯陀含果。乃至获得尽苦边际。世尊。我复闻有色究竟天。愿我终于人间复生彼天。佛言。天主。善哉善哉天主。如汝所愿。何因何缘有此殊胜所证之果。帝释白言。世尊。我别无因。乃是从佛闻于正法发起深信。以愿力故证如是果。世尊。我今于此会中闻于正法。以法力故增其<a href=\"/remen/zhihui.html\" class=\"keylink\" target=\"_blank\">智慧</a>复增寿命。是时帝释发是愿已。远尘离垢得<a href=\"/remen/fayan.html\" class=\"keylink\" target=\"_blank\">法眼</a>净。复有八万天人。亦复获得法眼清净。尔时帝释天主。闻法见法而能了知。住法坚固。断诸疑惑。如是证已。从座而起。偏袒右肩合掌<a href=\"/remen/dl.html\" class=\"keylink\" target=\"_blank\">顶礼</a>而白佛言。世尊。我得解脱我得解脱。从于今日尽其寿命。归佛法僧。持优婆塞戒</p><p>尔时帝释天主即于佛前。回语五髻乾闼婆王子言。汝今于我快生善利及益多人。由汝前来以彼妙乐供养佛故。遂令我等闻法得果。待我还宫。满汝所愿</p><p>尔时帝释天主复告忉利天众言。仁者。汝等当作<a href=\"/remen/fanyin.html\" class=\"keylink\" target=\"_blank\">梵音</a>。三归于佛。于意云何。今佛世尊已得梵住寂静涅槃。是时天众随于帝释绕佛三匝。即以头面礼佛双足。住于佛前。异口同声。乃作梵音。三归佛曰</p><p>那谟那莫(一)萨多萨昧婆誐嚩帝(二)怛他(引)誐多(引)野(三)阿啰诃帝(引)三藐三没驮野(四)</p><p>帝释天主与彼天众。三复归依佛已。及彼五髻乾闼婆王子等。隐于会中回还天界</p><p>尔时娑婆界主大梵天王。过是日已至于夜分。来诣佛所。身光晃耀。照帝释岩。到佛前已。礼佛双足。却坐一面。合掌顶礼。说伽陀曰</p><p>帝释为多利向佛问正法</p><p>佛以微妙音为除断疑惑</p><p>尔时梵王说伽陀已。白言。世尊。佛说正法时。帝释天王远尘离垢得法眼净。八万天人亦得法眼净。佛言。如是如是。时娑婆界主大梵天王。闻佛语已欢喜信受。礼佛足已隐身不现还于天界</p><p>尔时世尊即于夜分。往苾刍众围绕而坐。告诸苾刍言。过是日已于夜分中。娑婆界主大梵天王。来诣我所。礼我足已。合掌恭敬说伽陀曰</p><p>帝释为多利向佛问正法</p><p>佛以微妙音为除断疑惑</p><p>复谓我言。帝释天主闻正法时得法眼净。及八万天人亦得法眼净。我即告言。如是如是。时彼梵王闻我所说欢喜信受。礼我足已隐身不现还于天界。是时诸苾刍众闻佛说是法已。皆大欢喜礼佛而退</p><p>佛说帝释所问经</p></div>"
}]