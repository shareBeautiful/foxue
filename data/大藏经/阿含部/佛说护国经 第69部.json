[{
    "title": "佛说护国经 第69部",
    "author": "宋 法贤 译",
    "html": "<div class=\"B1_text\"><p>佛说护国经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿明教大师臣法贤奉 诏译</p><p>如是我闻。一时<a href=\"/remen/shizun.html\" class=\"keylink\" target=\"_blank\">世尊</a>在俱卢城。出游化利渐渐至于睹罗聚落。与大苾刍众安止其中。时彼聚落有<a href=\"/remen/poluomen.html\" class=\"keylink\" target=\"_blank\">婆罗门</a>大长者等。互相议曰。此大<a href=\"/remen/shamen.html\" class=\"keylink\" target=\"_blank\">沙门</a>瞿昙。弃舍王位<a href=\"/remen/chujia.html\" class=\"keylink\" target=\"_blank\">出家</a>为道。果满圆明名称普闻。即是应供正等正觉明行足善逝<a href=\"/remen/shijian.html\" class=\"keylink\" target=\"_blank\">世间</a>解无上士调御丈夫<a href=\"/remen/tianren.html\" class=\"keylink\" target=\"_blank\">天人</a>师佛世尊。于天魔。梵沙门婆罗门人及非人等界。以自<a href=\"/remen/xingyuan.html\" class=\"keylink\" target=\"_blank\">行愿</a>成等正觉。流大悲心宣说<a href=\"/remen/zhengfa.html\" class=\"keylink\" target=\"_blank\">正法</a>。初善中善后善。文义深远纯一无杂。具足<a href=\"/remen/yuanman.html\" class=\"keylink\" target=\"_blank\">圆满</a>梵行之相。如是具足最尊最上。我等若见共获善利。是故我等。当诣佛所瞻礼称赞。众共议已同往佛会。到佛所已有<a href=\"/remen/lifo.html\" class=\"keylink\" target=\"_blank\">礼佛</a>者。有但合掌者。有种种称赞者。如是之众礼赞既已。各坐一面。尔时世尊为众<a href=\"/remen/shuofa.html\" class=\"keylink\" target=\"_blank\">说法</a>。令众心悦发大道意。时彼婆罗门大长者等。听受法已咸皆忻悦发大道心。即从座起合掌向佛。种种称赞礼佛而退</p><p>尔时会中有大长者名曰护国。恋慕佛故不离<a href=\"/remen/fahui.html\" class=\"keylink\" target=\"_blank\">法会</a>。作如是念。我所闻法堪可依凭必成正觉。我若在家永处<a href=\"/remen/lunhui.html\" class=\"keylink\" target=\"_blank\">轮回</a>。佛难值遇。以信出家为求出离。是故我今离诸放逸发大<a href=\"/remen/jingjin.html\" class=\"keylink\" target=\"_blank\">精进</a>。依佛出家净修梵行。我当志愿剃除须发而被法服。是时护国长者作是念已。即从座起前诣佛所。头面礼足合掌向佛而白佛言。我从世尊获闻正法。厌轮回苦起信乐心。是故我今求佛出家。唯愿世尊。摄受于我。佛言护国。汝信出家父母听不。护国答言。不也世尊。父母不听。佛言护国。父母不听不得出家。护国复白佛言。世尊。虽父母未听。我当求请坚令听许。佛告护国。如汝所愿今正是时</p><p>尔时护国长者禀承佛旨礼佛而退。还归其舍白父母言。父母慈念愿听我言。我于佛会闻佛说法。其所闻法我悉了知。即起正信乐欲出家。唯愿父母当听许我。是时父母告护国言。汝乐出家当求何利。复有何得而求出家。汝若出家勿为求匃而活命耶。汝应当知。我今财贿珍宝无量。汝但在家舍财作福。当受富乐何须出家。如是父母善言诱劝。是时护国又复白言。父母当念。我厌轮回弃舍世荣。志求出家唯愿听许。如是护国再三求请。是时父母又复告言。汝所坚念志求出家。勿为求匃而活命耶。我家库藏金银珍宝众多无量。汝但在家舍财作福。当受富乐何须出家。如是父母二三诱劝。是时护国又复告言。父母若不听。我从今已往誓不饮食乃至命终。发誓愿已即绝饮食。是时护国众多知识。闻是事已。即时共诣护国长者父母之所咸共白言。长者主。我等皆闻。汝子护国爱乐出家。彼虽志求汝不听许。我知汝子。然受富乐求道心坚。今不听许返受忧苦将趣命终。当令汝起爱别离苦。是故汝等。宜应听许随彼出家。时长者主。见子知识志意求请即听出家。是时护国众多知识。受其父旨即诣护国而共告曰。护国当知。今汝父母已听出家。是时护国受父母旨。<a href=\"/remen/huanxi.html\" class=\"keylink\" target=\"_blank\">欢喜</a>踊跃即诣父母拜辞而出。还至佛所。到佛所已头面礼足。合掌一面而白佛言。世尊。今我父母已听出家。愿佛慈悲垂哀摄受。而为苾刍</p><p>尔时世尊告护国言。善哉善哉。今正是时。为汝摄受。是时护国须发自落被<a href=\"/remen/jiasha.html\" class=\"keylink\" target=\"_blank\">袈裟</a>衣。成苾刍相修持梵行。除彼放逸离诸忧恼。心自调柔证法清净。我生已尽梵行已立。所作已办不受后有。是时尊者护国得漏尽已。于十夏中依止于佛。满十夏已着衣持钵。前诣佛所头面礼足。合掌一面而白佛言。世尊。我本生居睹罗聚落。弃舍诸亲以信出家。我今思念欲还本处。亲近眷属颙俟佛旨</p><p>尔时世尊知尊者护国心意所欲。又观护国其心志固欲广利益。况昔在家常离诸欲。如是观已即告之曰。尊者护国。今正是时。可从汝意</p><p>尔时尊者护国受佛旨已。欢喜踊跃绕佛三匝。头面礼足辞佛而退。还本生处经游次第到本聚落。时经宿已。于其辰时着衣持钵。次第乞食至于本舍。见一女人在舍门外。持满器食而欲弃掷。尊者见之告彼女人曰。汝无惭愧勿弃于食。岂如施我置于钵中。当获利益。是时女人闻尊者语。心生郑重即施其食置于钵中。尊者受已诣大树下敷座欲食。时前女人作如是念。是我主子尊者护国。是时女人作此念已。即诣长者主所白长者曰。适在门外见长者子持钵乞食诣大树下敷座欲食。时长者主闻是事已。心大欢喜。即问女人言。如汝所说是事实不。女人答言。是事实尔。是时长者速出本舍往大树下。既到彼已实见护国在彼欲食。即告之曰。我子护国。舍离本家客游于外。如是经历复至聚落不入本舍。是义云何。时彼护国即答父言。我沙门法仪式如是。入于他舍非我所宜。时长者主。扶持护国还于本舍。既到家已敷座令坐。时护国母前诣子所。爱念心切再三慰问。告护国言。我子云何坚意出家。汝所出家今有何利复有何得。正为求匃而活其命。是故汝今不复离家。舍财作福富受富乐。是时慈母设诸方便。留恋于子不能别离。复以金银种种珍宝积尊者前告于子言。我子当知。如是我有广多财宝今我与汝。何况父财而复无量。以是义故何得出家。汝今在家舍财作福受诸富乐。是时尊者白于母言。慈母当念。是多金银种种财宝诸过之本。作此言已。车载担负弃于河内。复白母言。慈母当念。如是财宝由贪恋故。从此为因生诸过失而致患难。谓水火王贼恶子等难。生如是等种种坏苦。了此苦因不从其母。时护国母恋子不舍。复设方便作如是念。子在家时所有妻室。当令<a href=\"/remen/zhuangyan.html\" class=\"keylink\" target=\"_blank\">庄严</a>珠宝饰身。来护国所悦可子心。作是念已。诣其妻所而告之言。汝夫护国昔在家时所有爱乐珍宝璎珞庄严之具。汝今庄严往护国所悦可其意。时护国妻受其命已。以众宝具即时庄严诣护国所。到彼白言。长者子。汝意云何所持梵行。莫为求天女不。护国告言。不也大姊。我持梵行为求<a href=\"/remen/daoguo.html\" class=\"keylink\" target=\"_blank\">道果</a>。如汝所说是义不然。时护国妻闻呼姊声。即变容色负惭而退</p><p>尔时护国尊者作如是念。食时欲至即白父言。长者有何饮膳施于我食。是时父母亲持上味。种种饮食供施尊者。是时尊者。饭食已讫洗钵收衣敷座而坐。乃为父母宣说正法。令起悦心而生道意。复以<a href=\"/remen/shentong.html\" class=\"keylink\" target=\"_blank\">神通</a>住<a href=\"/remen/xukong.html\" class=\"keylink\" target=\"_blank\">虚空</a>中。说伽陀曰</p><p>观此画色像以众宝庄严</p><p>愚迷所执着智者常远离</p><p>贪欲如绳索能缚于世间</p><p>愚者所迷惑智者常远离</p><p>是时尊者说伽陀已。从空而降还大树下安止而住</p><p>尔时有王名曰俱卢。驾幸游外将近睹罗聚落之侧。侍臣奏曰。大王当知。此聚落中有长者子名曰护国。眷属广多财宝无量弃舍出家。王闻是事即问聚落人曰。卿等此处有长者子名曰护国。弃舍亲属而为出家。是事实不。时聚落人即奏王曰。大王当知。是事实尔。护国尊者在臣聚落一大树下常持梵行。我等人民亲近<a href=\"/remen/gongyang.html\" class=\"keylink\" target=\"_blank\">供养</a>。王闻奏已即往彼处聚落之中。诣大树下尊者所止。是时尊者遥观来命见俱卢王奔诣我所。即从座起进步王前白如是言。大王善来。此之境界王所统领。今请大王。往彼树下就于我座。时王答言。护国。我意如然。欲往汝所就于汝座。护国复言。王意如是。故我请王。是时彼王同与尊者。至大树下就座而坐</p><p>尔时大王告护国言。有四种法。由是四法而求出家。其四法者。一知亲属。二知富贵。三知病。四知老。是为四法</p><p>云何知亲属。谓若有人眷属广大而忽散灭。此人作念。我之眷属朋友知识皆已散灭。唯己孤然我当出家。此人了知无亲属故而求出家。今汝护国。眷属广大亦非孤独。不能了知何为出家。又复云何名知富贵。谓若有人先有财宝。是大富者而后竭尽贫苦随生。以贫穷故而作此念。今贫穷故而作此念。今贫穷苦我当出家。此人了知以贫穷故而求出家。今汝护国。<a href=\"/remen/caifu.html\" class=\"keylink\" target=\"_blank\">财富</a>无量亦非贫穷。不能了知何为出家。又复云何名知病苦。谓若有人久寝于疾无能救疗。作如是念。我此疾病深可<a href=\"/remen/tongku.html\" class=\"keylink\" target=\"_blank\">痛苦</a>。是故我今当求出家。此人了知以病苦故而求出家。今汝护国。少病少恼亦无忧苦。不能了知何为出家。又复云何名知老朽。谓若有人耆年衰迈作如是念。我今老朽于诸富乐不能复利。是故我今当求出家。此人了知老朽不任而求出家。今汝护国。盛年少壮未受诸乐。不能了知何为出家。护国当了。如是四法乃可出家。我今复问护国。汝何见闻而为出家</p><p>尔时尊者答彼王言。大王当知。有四种法而求出家。何等为四。谓老病爱死。变坏非久名老。疾苦无疗名病。无所厌足名爱。舍尽诸境名死。如是四法。我佛世尊善了善见。我亦从佛亲见亲闻。我因此故发大<a href=\"/remen/xinxing1.html\" class=\"keylink\" target=\"_blank\">信心</a>而乃出家。王言。尊者如前略说我未能了。唯愿尊者。为我广说令我开解。是时尊者闻王言已。告彼王曰。大王甚善。如汝意愿我当为说。王言尊者。变坏非久为老。是义云何。尊者答言。大王于意云何。若人从年二十三十满四十时。所有色相身力举动进止。是人云何。王言尊者。人从二十满四十时。具大色相身力壮盛进止勇健。诸所施为自谓无等。若至耆年朽迈无堪色相变易。身力劣弱进止衰败。尊者告言。如王所说是为老相变坏于世。大王当知。此即我佛说第一法。又佛世尊善了善知善说此法。我亦见闻于此正法爱乐志求。信心出家。时彼王言。护国尊者。我亦于此庆遇正法爱乐志求</p><p>又复王言。护国尊者。云何疾苦无疗名为病相。尊者答言。如人有大财宝及诸亲眷其数无量于意云何。是人寝病受诸苦恼。彼之亲属及诸侍从。还有代其受苦恼不。王言不也。护国。人若寝疾独受诸苦。无有代者亦无救疗。尊者告言。如王所说。无代无救是为病相。此即我佛说第二法。又佛世尊善了善知善说此法。我亦见闻于此正法。爱乐志求信心出家。时彼王言。护国尊者。我亦于此庆遇正法爱乐志求</p><p>王复问言。尊者云何。无所厌足而名为爱。尊者答言。大王。于意云何。王是富者国土城邑乃至东南西北。所有人民居王所统皆是大富。王言尊者。如是如是。尊者复言。大王。所统国城聚落如是大富。设或有人泛海而来。白大王言。我见某国城邑广大人民炽盛。金银珍宝奇异诸物。象马兵从其数无量。大王。闻此于意云何。王言尊者。我闻是事若不自往。即遣使讨彼。载以珍宝诸物益我库藏。时尊者言。大王。此无厌足是名为爱。此即是佛说第三法。又佛世尊善了善知善说此法。我亦见闻于此正法。爱乐志求信心出家。时彼王言。护国尊者。我亦于此庆遇正法爱乐志求</p><p>王复问言。尊者云何。舍离诸境而名为死。尊者答言。大王。于意云何。我见有大珍宝是大富者。彼人舍于此界而生他界。所有珍宝能持往不。王言不也。尊者复言。大王于此世中舍诸爱境生于他世。是名为死。此即是佛说第四法。佛善了知善说此法。我亦见闻于此正法。爱乐志求信心出家。王言尊者。我亦于此庆遇正法爱乐志求</p><p>尔时尊者复告王言。我于是义欲重宣说汝应善听。王言。甚善愿乐欲闻。是时尊者说伽陀曰</p><p>我见世间人贪爱而积聚</p><p>因财故得难转增于诸欲</p><p>王主领国邑广阔极海边</p><p>如是尚无厌而复伐他国</p><p>世间诸<a href=\"/remen/zhongsheng.html\" class=\"keylink\" target=\"_blank\">众生</a>由贪爱故灭</p><p>忧恼生悲泣呜呼何速灭</p><p>如人聚财宝返为火所烧</p><p>众生亦随业所作而受报</p><p>财富不延命亦复不免老</p><p>贫富者皆灭尊幼悉<a href=\"/remen/wuchang.html\" class=\"keylink\" target=\"_blank\">无常</a></p><p>病不择勇健亦不择尊幼</p><p>皆由贪爱故是不免无常</p><p>譬如人窃盗返为自损伤</p><p>如是见世间自造诸恶因</p><p>如菓熟自落老少坏亦然</p><p>欢悦意作业苦恼而受报</p><p>时世愚痴人作业不<a href=\"/remen/zijue.html\" class=\"keylink\" target=\"_blank\">自觉</a></p><p>或生于他世因憎爱得苦</p><p>胎中若命尽何人能救护</p><p>设复亲知友命尽何能救</p><p>欲能坏能缚生苦增诸怖</p><p>见世间幻法是故我出家</p><p>尔时俱卢大王闻尊者说伽陀已。欢喜信受而复白言。护国尊者能善出离。是故我今归依尊者。护国告言。大王。勿归依于我。我所归依是佛世尊及法僧众。王当归依。王言。如是如是。我今归依<a href=\"/remen/fofa.html\" class=\"keylink\" target=\"_blank\">佛法</a>僧众。尽形<a href=\"/remen/shouchi.html\" class=\"keylink\" target=\"_blank\">受持</a>优婆塞戒。是时大王作誓愿已。礼奉尊者还复王宫</p><p>佛说护国经</p></div>"
}]