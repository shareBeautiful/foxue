[{
    "title": "佛说阿罗汉具德经 第126部",
    "author": "宋 法贤 译",
    "html": "<div class=\"B1_text\"><p>佛说阿罗汉具德经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试光禄卿明教大师臣法贤奉 诏译</p><p>尔时<a href=\"/remen/shizun.html\" class=\"keylink\" target=\"_blank\">世尊</a>。在舍卫国给孤独精舍之内。敷座而坐。有诸苾刍及天龙八部人非人等围绕世尊。默然合掌听佛所说</p><p>尔时世尊告诸苾刍。我今称赞诸大声闻。能于<a href=\"/remen/fofa.html\" class=\"keylink\" target=\"_blank\">佛法</a>清净修持。而于自果皆具己德。汝等谛听善思念之。吾当为汝次第宣说</p><p>诸苾刍。我<a href=\"/remen/dizi.html\" class=\"keylink\" target=\"_blank\">弟子</a>中有大声闻。弃舍王位久为<a href=\"/remen/chujia.html\" class=\"keylink\" target=\"_blank\">出家</a>。最初悟道梵行第一。憍陈如苾刍是</p><p>复有声闻少贪常喜持头陀行。大<a href=\"/remen/jiaye.html\" class=\"keylink\" target=\"_blank\">迦叶</a>苾刍是</p><p>复有声闻具大辩才<a href=\"/remen/zhihui.html\" class=\"keylink\" target=\"_blank\">智慧</a>第一。<a href=\"/remen/sheli.html\" class=\"keylink\" target=\"_blank\">舍利</a>弗苾刍是</p><p>复有声闻修持<a href=\"/remen/jingjin.html\" class=\"keylink\" target=\"_blank\">精进</a>具大<a href=\"/remen/shentong.html\" class=\"keylink\" target=\"_blank\">神通</a>。目干连苾刍是</p><p>复有声闻有所观瞩得大天眼。阿儞噜驮苾刍是</p><p>复有声闻具足定慧多闻第一。阿难苾刍是</p><p>复有声闻善解轨仪能持<a href=\"/remen/lvzang.html\" class=\"keylink\" target=\"_blank\">律藏</a>。优波离苾刍是</p><p>复有声闻于大众中能说妙法。富楼那弥多罗尼子苾刍是</p><p>复有声闻坐卧等物悉皆具足。捺罗[摩*余](切身)末罗子苾刍是</p><p>复有声闻<a href=\"/remen/shuofa.html\" class=\"keylink\" target=\"_blank\">说法</a>之音如师子吼。宾度罗拔啰堕舍苾刍是</p><p>复有声闻善解经律而能论义。迦旃延苾刍是</p><p>复有声闻能于佛法信解第一。末朅哩苾刍是</p><p>复有声闻修持得果光显氏族。迦留陀夷苾刍是</p><p>复有声闻有所演说具大妙音。跋捺哩哥苾刍是</p><p>复有声闻善解美语而能谈论。童子迦叶苾刍是</p><p>复有声闻四威仪中具大精进。率噜拏酤胝嚩蹉苾刍是</p><p>复有声闻于一切处能具速通。嚩哩呬哥苾刍是</p><p>复有声闻善能进趣悟道得果。唧哩野哥苾刍是</p><p>复有声闻能具火界神通修伽陀苾刍是</p><p>复有声闻舍于上族而乐出家。贤苾刍是</p><p>复有声闻释氏王族而舍出家。优楼频螺迦叶苾刍是</p><p>复有声闻于灵塔处而先受请。布兰那苾刍是</p><p>复有声闻随所敷演而有大智。俱絺罗苾刍是</p><p>复有声闻威仪端谨身貌<a href=\"/remen/yuanman.html\" class=\"keylink\" target=\"_blank\">圆满</a>。乌波细那末朅梨子苾刍是</p><p>复有声闻唯于佛法解义第一。半托迦苾刍是</p><p>复有声闻于<a href=\"/remen/sidi.html\" class=\"keylink\" target=\"_blank\">四谛</a>理能断疑惑。大半托迦苾刍是</p><p>复有声闻言直无隐警诫诸苾刍。劫宾那苾刍是</p><p>复有声闻常行警诫诸苾刍尼。难那哥苾刍是</p><p>复有声闻人多归仰恒得财利。细嚩罗苾刍是</p><p>复有声闻诸根隐密人所莫测。难努苾刍是</p><p>复有声闻善持<a href=\"/remen/jielv.html\" class=\"keylink\" target=\"_blank\">戒律</a>清净无缺。罗睺罗苾刍是</p><p>复有声闻于所受身少病少恼。未酤罗苾刍是</p><p>复有声闻常行<a href=\"/remen/bushi.html\" class=\"keylink\" target=\"_blank\">布施</a>而能不灭解空第一须<a href=\"/remen/puti.html\" class=\"keylink\" target=\"_blank\">菩提</a>苾刍是</p><p>复有声闻于一切时而能少语。昂誐帝哩野苾刍是</p><p>复有声闻于<a href=\"/remen/suming.html\" class=\"keylink\" target=\"_blank\">宿命</a>智具足。获得所有往昔种种之事悉能解说。输毗多苾刍是</p><p>复有声闻能修净<a href=\"/remen/xingshan.html\" class=\"keylink\" target=\"_blank\">行善</a>住山岩。护国苾刍是</p><p>复有声闻坐卧等物悉皆具足。憍梵波提苾刍是</p><p>复有声闻于进趣中而能得定。哩嚩多苾刍是</p><p>复有声闻<a href=\"/remen/xiuxing.html\" class=\"keylink\" target=\"_blank\">修行</a>能断已生<a href=\"/remen/fannao.html\" class=\"keylink\" target=\"_blank\">烦恼</a>。那罗陀苾刍是</p><p>复有声闻而能止息未生烦恼。弥企哥苾刍是</p><p>复有声闻常具慈行。梨婆多苾刍是</p><p>复有声闻能于苦中善行悲行。毕陵伽婆蹉苾刍是</p><p>复有声闻具大舍行。婆那梨苾刍是</p><p>复有声闻具大舍力。得胜苾刍是</p><p>复有声闻于<a href=\"/remen/shane.html\" class=\"keylink\" target=\"_blank\">善恶</a>法悉能了达。羯诺迦嚩蹉苾刍是</p><p>复有声闻于世贪欲悉能速断。难陀苾刍是</p><p>复有声闻于所嗔恚便能速除。弥[口*尔]罗苾刍是</p><p>复有声闻能修胜果速断我慢。摩那嚩苾刍是</p><p>复有声闻于愚痴法而能速断。婆啰堕惹摩那嚩苾刍是</p><p>复有声闻清净修持善解<a href=\"/remen/yinguo.html\" class=\"keylink\" target=\"_blank\">因果</a>。摩那嚩苾刍是</p><p>复有声闻能修圣果具大利根盎堀摩罗苾刍是</p><p>复有声闻三业调顺诸根柔软。萨哩波那娑苾刍是</p><p>复有声闻于微妙义善能咨问。摩喝枳苾刍是</p><p>复有声闻有所言论具大辩才。啰陀苾刍是</p><p>复有声闻以甚深义能问于母。羯罗波苾刍是</p><p>复有声闻善闲法义结集伽陀。嚩儗舍苾刍是</p><p>复有声闻所出语言悉皆真实。尾舍珂半左梨子苾刍是</p><p>复有声闻以清净心常乐求法。达哩弥哥苾刍是</p><p>复有声闻修<a href=\"/remen/huanxi.html\" class=\"keylink\" target=\"_blank\">欢喜</a>行具忍辱力。布兰拏苾刍是</p><p>复有声闻自<a href=\"/remen/neiguan.html\" class=\"keylink\" target=\"_blank\">内观</a>法善达本心。野输那苾刍是</p><p>复有声闻于世法中善解占相。蜜哩誐尸啰苾刍是</p><p>复有声闻以殊胜心善解妙法。达磨哥苾刍是</p><p>复有声闻于欲<a href=\"/remen/zizai.html\" class=\"keylink\" target=\"_blank\">自在</a>善了去来。补特伽罗苾刍是</p><p>复有声闻于一切时而能善语。波摩那苾刍是</p><p>复有声闻方便善巧能敷妙法。达哩弥罗苾刍是</p><p>复有声闻得妙法义能次第说。誐嚩捺多苾刍是</p><p>复有声闻于一切时说法无倦。割闭怛计苾刍是</p><p>复有声闻恒肃容仪常怀欢喜。无能胜苾刍是</p><p>复有声闻常具多喜。正觉苾刍是</p><p>复有声闻唯于智慧而得<a href=\"/remen/jietuo.html\" class=\"keylink\" target=\"_blank\">解脱</a>。善生苾刍是</p><p>复有声闻而能获得定慧解脱。嚩涩波苾刍是</p><p>复有声闻能断其贪。昝(惹敢切)谟哥苾刍是</p><p>复有声闻具善解脱。吠啰吒星贺苾刍是</p><p>复有声闻清净修持知已信解。叉摩哥苾刍是</p><p>复有声闻于<a href=\"/remen/shijian.html\" class=\"keylink\" target=\"_blank\">世间</a>中最得殊胜。摩呬哥苾刍是</p><p>复有声闻智解高深能破外论。最胜苾刍是</p><p>复有声闻能具<a href=\"/remen/zhengjian.html\" class=\"keylink\" target=\"_blank\">正见</a>善破魔军。奶讫啰咩[口*尔]苾刍是</p><p>复有声闻能于智慧善破愚迷。惹伽迦叶苾刍是</p><p>复有声闻常行平等。仆虞哥苾刍是</p><p>复有声闻修清净智渐渐少尘。率噜拏酤胝羯兰拏苾刍是</p><p>复有声闻于进趣中具大清净。乌怛噜苾刍是</p><p>复有声闻身貌无缺诸根圆满。昂儗卢苾刍是</p><p>复有声闻而于修持善解空法。仙授苾刍是</p><p>复有声闻于空法中深生信解。尊那苾刍是</p><p>复有声闻于自果中唯具神通。摩贺哥苾刍是</p><p>复有声闻善能观于八解脱义。信重苾刍是</p><p>复有声闻于威仪中乐妙色衣。谟贺啰惹苾刍是</p><p>复有声闻广谈妙理具大眷属。散惹曳苾刍是</p><p>复有声闻定慧具足恒受人天<a href=\"/remen/gongyang.html\" class=\"keylink\" target=\"_blank\">供养</a>。善现苾刍是</p><p>复有声闻<a href=\"/remen/faxin.html\" class=\"keylink\" target=\"_blank\">发心</a>出家乐修圣行。毗舍罗苾刍是</p><p>复有声闻因遇苦缘而乃出家。没粗驰哥婆啰特惹苾刍是</p><p>复有声闻厌离<a href=\"/remen/lunhui.html\" class=\"keylink\" target=\"_blank\">轮回</a>而求出家。逊那哩哥帝哩野酤苾刍是</p><p>复有声闻悟世不坚深生厌离。逊那哩哥婆啰特惹苾刍是</p><p>复有声闻默然止息容仪端谨。萨呬瑟努哥苾刍是</p><p>复有声闻清净修持性淳少辩。乌波祢那苾刍是</p><p>复有声闻恒独进修具寂静行。难祢哥苾刍是</p><p>复有声闻善于定慧得大解脱。颈必罗苾刍是</p><p>复有声闻于愚迷者能令清净。龙护苾刍是</p><p>复有声闻能修净行最后出家。须跋陀罗苾刍是</p><p>尔时世尊复说颂曰</p><p>梵行少贪欲智慧与神通</p><p>天眼及多闻清净能持律</p><p>坐卧等安乐具师子吼音</p><p>信解与甚深善分别经律</p><p>光显于氏族具大微妙声</p><p>精进力难思善巧能谈论</p><p>有大速通力灵塔先受请</p><p>直言无隐行警诫于僧尼</p><p>能隐密诸根恒持清净戒</p><p>于身少病恼常行于布施</p><p>少语恒默然具足宿命智</p><p>坐卧具丰足常乐住山岩</p><p>已生烦恼断未生令止息</p><p>恒入三摩地大慈及利益</p><p>过失悉能除悲心息苦轮</p><p>常行善恶法速除我慢相</p><p>能断贪嗔痴诸根利清净</p><p>善解因果法能问甚深理</p><p>柔软一切根具足大辩才</p><p>问母甚深义能宣真实语</p><p>善结集伽陀忍辱力能坚</p><p>常乐甚深法具足忍辱力</p><p>善达于本心占相悉能知</p><p>具忍辱欢喜所欲常自在</p><p>深入妙法门善以慧解心</p><p>广宣微妙法说法依次第</p><p>无倦广敷宣欢喜及多喜</p><p><a href=\"/remen/zhengde.html\" class=\"keylink\" target=\"_blank\">证得</a>慧解脱得定慧解脱</p><p>贪欲永已除深得解脱门</p><p>了知自信解世间得最胜</p><p>能破外论师善开发愚迷</p><p>能破诸魔军出家舍苦恼</p><p>清净智少尘圆满具诸根</p><p>解空无二法具得神通力</p><p>善观八解脱受乐妙色衣</p><p>有大亲眷属受人天供养</p><p><a href=\"/remen/xinxing1.html\" class=\"keylink\" target=\"_blank\">信心</a>而出家常行平等行</p><p>厌世乐出家深厌轮回苦</p><p>恒行寂静心具少分辩才</p><p>止息默然住解脱行能深</p><p>清净愚迷者具如是<a href=\"/remen/gongde.html\" class=\"keylink\" target=\"_blank\">功德</a></p><p>故名阿罗汉</p><p>尔时世尊说是颂已。复告诸苾刍曰。于此众中而有十大声闻。我今称说汝应善听</p><p>所谓憍陈如苾刍。迦旃延苾刍。富楼那苾刍。薄拘罗苾刍。离婆多苾刍。盎堀摩罗苾刍。耶输那苾刍。苏惹多苾刍。酤胝羯兰拏苾刍吠舍罗苾刍。如是十大声闻。于此众中而为上首</p><p>尔时世尊复告诸苾刍曰。我今称赞诸大声闻苾刍尼。亦于自果而修己德。于我苾刍尼中有大声闻苾刍尼。弃于王族久为出家。清净威仪常修梵行。摩诃波阇波提苾刍尼是。少贪知足行头陀行。钵吒左啰苾刍尼是。智慧深广有大辩才。善相苾刍尼是。能行善行威德无过。莲花色苾刍尼是。于所修持善得天眼。苏摩苾刍尼是。修闻思慧获大多闻。输婆羯哩摩啰女苾刍尼是。善能持律轨范无亏讫哩舍苾刍尼是。能于妙法善巧敷宣。施法苾刍尼是。恒以慈心宣扬妙法。释女达磨苾刍尼是。精修圣因光显族氏。大白苾刍尼是。志求大果信心出家。室珂罗哥长者母苾刍尼是。宿植良因具大福德。罗睺罗母耶输陀罗苾刍尼是。恒慕修持具大精进。螺髻苾刍尼是。而于自果能具速通。贤苾刍尼是。智慧甚深善解经律。妙颈苾刍尼是。如是诸苾刍尼。于大众中而为上首</p><p>尔时世尊复告诸苾刍曰。汝等谛听。我今称说乌波萨哥。于信心中亦修己行。所谓初发信心归依<a href=\"/remen/sanbao.html\" class=\"keylink\" target=\"_blank\">三宝</a>。布萨乌波萨哥。跋梨乌波萨哥是。住乌噜尾螺。具足能行清净戒法。那酤罗父乌波萨哥是。住于婆儗数。而于众僧常行布施。给孤独长者是。住于舍卫城。曩修圣因具大福德。善授长者是。住于舍卫城。于众僧中常施饮食。最首长者是。住于广严城。恒于佛法僧中而能种种布施。同生长者是。住于王舍城。恒为病苦者而施于汤药。大名长者是。住迦毗罗城。能于信心中常行慈悲行。蜜茶哥长者是。住于大贤城。能以四摄法善化众会。心贺悉多哥长者。及阿吒嚩哥是。同住于大野。从初发信心而能具大智。乌波离长者是。住那烂陀城。能于众会中谈论师子吼。勇猛长者是。住于王舍城。善有大智慧能破外论师。讷哩目珂栗蹉尾长者是。住于广严城。恒于大众中广说微妙法。唧怛噜长者是。住苏波罗哥城。有所谈论具大辩才。胜军王是。都舍卫城。于信心中利根第一。哥路王弟是。住于舍卫城。而于信心中能具大智慧。仙授乌波萨哥是。住于舍卫城。于信心中能持梵行。布啰拏乌波萨哥是。住于舍卫城。珍宝具足库藏丰盈。广聚人民多闻第一。摩伽陀国频婆娑罗王是。都于王舍城。常于三宝发<a href=\"/remen/putixin.html\" class=\"keylink\" target=\"_blank\">菩提心</a>。而于世间多饶其子。[口*尔]嚩哥长者是。住于王舍城。信心精进能具速通。<a href=\"/remen/wuwei.html\" class=\"keylink\" target=\"_blank\">无畏</a>王子是。住于王舍城。已断根本而生信解。摩伽陀国韦提希子阿阇世王是。都于王舍城。如是乌波萨哥。于大众中而为上首</p><p>尔时世尊复告诸苾刍。汝等善听。我今称说乌波萨吉。于信心中亦修己行。所谓初发信心归佛法僧。难那乌波萨吉。及难那力乌波萨吉是。往乌噜尾螺。能起初心信解戒法。诺酤罗长者母是。住于婆儗数。恒于众僧常行布施。毗舍佉母乌波萨吉是。住于舍卫城。宿施因丰具大福德。哩提罗长者母是。住于舍卫城。修治汤药施病苦者。大军长者妇是。住波罗奈城。于疾病者而能承事。善爱长者妇是。住于波罗奈城。久已发信心常行于慈行。奢摩嚩帝乌波萨吉是。住憍睒弥国。而于众会中多闻能第一。酤没儒怛啰乌波萨吉是。住憍睒弥国。善能敷妙法而有大辩才。善意王女是。住于舍卫城。久发信心能具大智。尊那王女是。住于王舍城。而于色相中端严居第一。正觉王女是。住于王舍城。能生信解意善发菩提心。没怛啰长者妇是。住于王舍城。于所住世多饶其子。[口*尔]嚩哥长者妇是。住于王舍城。恒善能修持而具大精进。率噜拏长者妇是。住于瞻波城。恒于众僧中能施住止处。难那长者女是。住于竹林中。久发信心深解<a href=\"/remen/chanding.html\" class=\"keylink\" target=\"_blank\">禅定</a>。哥路乌波萨吉是。住于竹林中。如是乌波萨吉。于大众中而为上首</p><p>尔时大苾刍众及<a href=\"/remen/tianren.html\" class=\"keylink\" target=\"_blank\">天人</a>阿修罗等闻佛所说。皆大欢喜。信受奉行</p><p>佛说阿罗汉具德经</p></div>"
}]