[{
    "title": "佛说难提释经 第113部",
    "author": "沙门法炬 译",
    "html": "<div class=\"B1_text\"><p>佛说难提释经</p><p>西晋<a href=\"/remen/shamen.html\" class=\"keylink\" target=\"_blank\">沙门</a>法炬译</p><p>闻如是。一时佛行在俱舍梨国。树名尼拘类。是时多聚会<a href=\"/remen/biqiu.html\" class=\"keylink\" target=\"_blank\">比丘</a>在迦梨讲堂。树间会坐为佛作衣。今佛不久夏竟。夏已尽佛自说。三月已竟作衣已。当到多人处便难提释闻多聚会比丘在迦梨讲堂树间会坐。为佛作衣今佛不久夏竟。夏已尽佛自说。三月已竟作衣已。当到多人处。难提释已闻如是。便到佛所。已到为佛足礼便坐一处。已坐难提释白佛言。如是我闻。多聚会比丘在迦梨讲堂树间会坐。为佛作衣。今佛不久夏竟已夏尽佛自说。三月已竟作衣已当到多人处。我闻是即愁忧。所食不觉味。诸方不分别。所闻善法不复念。所作<a href=\"/remen/shijian.html\" class=\"keylink\" target=\"_blank\">世间</a>业不复着。所以者何。甚久乃复得见佛并清净行比丘。难提释言已竟。佛便报难提。释难提。若见我身若不见我身。若见清净行比丘。若不见清净行比丘。常当行内五法。何等五。一者意常当有信舍不信意。二者常当清净行舍不清净行。三者常当乐<a href=\"/remen/bushi.html\" class=\"keylink\" target=\"_blank\">布施</a>舍悭贪。四者常当有慧舍痴。五者常当多闻莫乐不闻。难提。是为内五事。已当复有六念。何等六。一<a href=\"/remen/nianfo.html\" class=\"keylink\" target=\"_blank\">念佛</a>。二念法。三念比丘僧。四念戒。五念施与。六念天</p><p>难提。若慧<a href=\"/remen/dizi.html\" class=\"keylink\" target=\"_blank\">弟子</a>念佛诸德。佛为有是。为如来。为无所著。为一切觉。为神行足。为已快。为有无量。为无有上。为男子师。为法御者。为<a href=\"/remen/tianren.html\" class=\"keylink\" target=\"_blank\">天人</a>师。为觉有是。若天若人若魔若梵若沙门若<a href=\"/remen/poluomen.html\" class=\"keylink\" target=\"_blank\">婆罗门</a>。为自慧证身生处已尽。为已着清净行。所为当自识。但有是身从后不受。难提。是时慧弟子意不着贪欲。不着嗔恚。不着愚痴。便为直意慧弟子。意已直已直意。便得义便得法便见法便大乐喜。已喜便生乐。从乐便身灭。身已灭便得安隐。已得安隐便得定。从定便如知如见。是为苦谛。是为习。是为尽。是为苦灭向道者谛。难提。若慧弟子在邪中为直念。有恨意便为舍。意有所著便不受。是为慧弟子乐道迹。为常念佛德</p><p>难提。若慧弟子念法德佛所说。大为安隐为可见。为无时可相授。可得持慧者钻。可得出可饱。可依从法得离所处。难提。是时慧弟子意不着贪欲。不着嗔恚。不着愚痴。便为直念。慧弟子意已直。已直意便得义便得法便见法便大乐喜。已喜便生乐。从乐便身灭。身已灭便得安隐意。从安隐便得定。从定便如知如见。是为苦谛。是为习。是为尽。是为苦灭向道者谛。难提。若慧弟子在邪中为直念。有恨意便为舍。意有所著便不受。是为慧弟子乐道迹。为常念法德</p><p>难提。若慧弟子念比丘聚德。佛众弟子为有清净。为有定。为有脱。为有脱见慧。为有行。为有所得。为是世间<a href=\"/remen/futian.html\" class=\"keylink\" target=\"_blank\">福田</a>。少施得福无有量。若众中有须陀洹。为信有须陀洹。若众有斯陀含。为信有斯陀含。若众有阿那含。为信有阿那含。若众有阿罗汉。为信有阿罗汉。是为男子四双贤者八辈人中第一人中之刚。为人师。为人中。应受恭敬者。是为<a href=\"/remen/sanjie.html\" class=\"keylink\" target=\"_blank\">三界</a>中最人。难提。是时慧弟子意不着贪欲。不着嗔恚不着愚痴。便为直意。慧弟子意已直已直意。便得义便得法便见法便大乐喜。已喜便生乐。从乐便身灭。身已灭便得安隐意。从安隐便得定。从定便如知如见。是为苦谛是为习。是为尽。是为苦灭向道者谛。难提。若慧男子在邪中为直念。有恨意便为舍。意有所著便不受。是为慧弟子乐道迹。为常念比丘聚德。难提。若慧弟子自念戒德。佛所施戒不可犯不可轻不可毁不可弄不可试。慧者从戒得定。从定便离爱。意不着世间。譬如石破终不复合。难提。是时慧弟子意不着贪欲。不着嗔恚。不着愚痴。便为直意。慧弟子意已直已直意。便得义便得法便见法便大乐喜。已喜便生乐。从乐便身灭。身已灭便得安隐意。从安隐便得定。从定便如知如见。是为苦谛。是为习。是为尽。是为苦灭向道者谛。难提。若慧弟子在邪中为直念。有恨意便为舍。意有所著便不受。是为慧弟子乐道迹。为常念戒德。难提。若慧弟子自念施与之德。快哉我已得作人。于悭贪之中能自拔。无有嫉之意。为常乐与为信所与。后必当得少施所得无量从施得无为。难提。是时慧弟子意不着贪欲。不着嗔恚。不着愚痴。便为直意。慧弟子意已直已直意。便得义便得法便见法便大乐喜。已喜便生乐。从乐便身灭。身已灭便得安隐意。从安隐便得定。从定便如知如见。是为苦谛。是为习。是为尽。是为苦灭向道者谛。难提。若慧弟子在邪中为直念。有恨意便为舍。意有所著便不受。是为慧弟子乐道迹。为常念施与之德</p><p>难提。若慧弟子念诸天德。第一照头摩赖。第二忉利。第三艳。第四兜术。第五泥慢罗提。第六般泥迷陀惒舍惒提。若从信若从清净若从闻若从施若从慧。各有行得上是六天。我亦能行五法。若信戒闻施慧。从是<a href=\"/remen/yinyuan1.html\" class=\"keylink\" target=\"_blank\">因缘</a>得生天上。难提。是时慧弟子意。不着贪欲。不着嗔恚。不着愚痴。便为直意。慧弟子意已直。已直意便得义便得法便见法便大乐喜。已喜便生乐。从乐便身灭。身已灭便得安隐意。从安隐便得定。从定便如知如见。是为苦谛是为习。是为尽是为苦灭向道者谛。难提。若慧弟子在邪中为直念。有恨意便为舍。意有所著便不受。是为慧弟子乐道迹。为常念诸天德。佛说如是。难提释大<a href=\"/remen/huanxi.html\" class=\"keylink\" target=\"_blank\">欢喜</a>受。着意常行是六念。起坐持头面着佛足礼</p><p>佛说难提释经</p></div>"
}]