[{
    "title": "佛说十一想思念如来经 第138部",
    "author": "求那跋陀罗 译",
    "html": "<div class=\"B1_text\"><p>佛说十一想思念如来经</p><p>宋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>求那跋陀罗译</p><p>闻如是。一时婆伽婆。在罗阅城耆阇崛山中。与大<a href=\"/remen/biqiu.html\" class=\"keylink\" target=\"_blank\">比丘</a>众二百五十人俱。尔时<a href=\"/remen/shizun.html\" class=\"keylink\" target=\"_blank\">世尊</a>告诸比丘。当以十一想思念如来。已思念当发慈心于如来所。云何为十一。戒意清净(一也)。威仪具足(二也)。诸根不错(三也)。信意不乱(四也)。常有勇健意(五也)。若更苦乐不以为忧(六也)。意不忘失(七也)。<a href=\"/remen/zhiguan.html\" class=\"keylink\" target=\"_blank\">止观</a>现在前(八也)。<a href=\"/remen/sanmei.html\" class=\"keylink\" target=\"_blank\">三昧</a>意无休息(九也)。<a href=\"/remen/zhihui.html\" class=\"keylink\" target=\"_blank\">智慧</a>意无量(十也)。观佛无厌足(十一也)。如是比丘当以此十一想思念如来。已思念如来。当发慈心于如来所。是谓比丘于比丘中<a href=\"/remen/xiuxing.html\" class=\"keylink\" target=\"_blank\">修行</a><a href=\"/remen/nianfo.html\" class=\"keylink\" target=\"_blank\">念佛</a>。彼比丘已修行念佛。于二果当求一果。于现法中得<a href=\"/remen/zizai.html\" class=\"keylink\" target=\"_blank\">自在</a>。成无余阿那含。尔时诸比丘闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>闻如是。一时婆伽婆。在舍卫城祇树给孤独园。是时世尊告诸比丘。若慈心<a href=\"/remen/jietuo.html\" class=\"keylink\" target=\"_blank\">解脱</a>。亲近广布。修行以办。获使起善具足。便当有十一报十一果。云何为十一。卧安。觉安。不见恶梦。天护。人爱。非人所敬。不毒。不兵。水火不丧。亦不加刑。身坏命终生善处梵天上。于诸善法速得捷疾。智能尽有漏行。比丘。慈心解脱。亲近广布。修行以办。以获便起善具足。当有此十一法。是故诸比丘。当求方便慈心解脱。如是诸比丘当作是学。尔时诸比丘闻佛所说。欢喜奉行</p><p>佛说十一想思念如来经</p></div>"
}]