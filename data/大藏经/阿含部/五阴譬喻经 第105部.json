[{
    "title": "五阴譬喻经 第105部",
    "author": "安世高 译",
    "html": "<div class=\"B1_text\"><p><a href=\"/remen/wuyin.html\" class=\"keylink\" target=\"_blank\">五阴</a>譬喻经</p><p>后汉安息<a href=\"/remen/sanzang.html\" class=\"keylink\" target=\"_blank\">三藏</a>安世高译</p><p>闻如是。一时佛游于靡胜国。度河津见中大沫聚随水流。即告<a href=\"/remen/biqiu.html\" class=\"keylink\" target=\"_blank\">比丘</a>言。诸比丘。譬如此大沫聚随水流。目士见之观视省察。即知非有虚无不实速消归尽。所以者何。沫无强故。如是比丘。一切所色去来现在。内外粗细好丑远近比丘。见此当熟省视观。其不有虚无不实。但病但结但疮但伪。非真非常为苦为空为非身为消尽。所以者何。色之性无有强。譬如比丘天雨渧水一泡适起一泡即灭。目土见之观视省察。即知非有虚无不实速消归尽。所以者何。泡无强故。如是比丘。一切所痛去来现在。内外粗细好丑远近。比丘见知当熟省视观其不有虚无不实。但病但结但伪但疮。非真非常为苦为空为非身为消尽。所以者何。痛之性无有强故</p><p>譬如比丘季夏盛热日中之炎。目士见之观视省察。即知非有虚无不实速消归尽。所以者何。炎无强故。如是比丘。一切所想去来现在。内外粗细好丑远近。比丘见是当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。想之性无有强</p><p>譬如比丘人求良材担斧入林。见大芭蕉鸿直不曲。因断其本斩其末劈其叶。理分分[利-禾+皮]而解之。中了<a href=\"/remen/wuxin.html\" class=\"keylink\" target=\"_blank\">无心</a>何有牢固。目士见之观视省察。即知非有虚无不实速消归尽。所以者何。彼芭蕉无强故。如是比丘一切所行去来现在。内外粗细好丑远近。比丘见此当熟省视知。其不有虚无不实。但淫但结但疮但伪。非真非常为苦为空为非身为消尽。所以者何。行之性无有强</p><p>譬如比丘幻师与幻<a href=\"/remen/dizi.html\" class=\"keylink\" target=\"_blank\">弟子</a>于四衢道大人众中。现若干幻化作群象群马车乘步从。目士见之观视省察。即知不有虚无不实无形化尽。所以者何。幻无强故。如是比丘。一切所识去来现在。内外粗细好丑远近。比丘见此当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。识之性无有强。于是佛说偈言</p><p>沫聚喻于色痛如水中泡</p><p>想譬热时炎行为若芭蕉</p><p>夫幻喻如识诸佛说若此</p><p>当为观是要熟省而思惟</p><p>空虚之为审不睹其有常</p><p>欲见阴当尔真智说皆然</p><p>三事断绝时知身无所直</p><p>命气温燸识舍身而转逝</p><p>当其死卧地犹草无所知</p><p>观其状如是但幻而愚贪</p><p>心心为无安亦无有牢强</p><p>知五阴如此比丘宜精勤</p><p>是以当昼夜<a href=\"/remen/zijue.html\" class=\"keylink\" target=\"_blank\">自觉</a>念正智</p><p>受行寂灭道行除最安乐</p><p>佛说如是比丘闻皆<a href=\"/remen/huanxi.html\" class=\"keylink\" target=\"_blank\">欢喜</a></p><p>五阴譬喻经</p></div>"
}]