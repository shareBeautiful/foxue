[{
    "title": "佛说力士移山经 第135部",
    "author": "竺法护 译",
    "html": "<div class=\"B1_text\"><p>佛说力士移山经</p><p>西晋<a href=\"/remen/tianzhu.html\" class=\"keylink\" target=\"_blank\">天竺</a><a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛游拘夷那竭国力士所生地大丛树间。与<a href=\"/remen/biqiu.html\" class=\"keylink\" target=\"_blank\">比丘</a>千二百五十人俱。临灭度时。时国臣民皆出来会。佛问阿难。斯国大众何故云集。贤者阿难白<a href=\"/remen/shizun.html\" class=\"keylink\" target=\"_blank\">世尊</a>曰。有大石山去此不远。方六十丈高百二十丈。妨塞门途<a href=\"/remen/xingzhe.html\" class=\"keylink\" target=\"_blank\">行者</a>回碍。五百力士同心议曰。吾等膂力世称希有。徒自畜养无益时用。当共徙之立功后代。即便并势齐声唱叫。力尽自疲不得动摇。音震遐迩。是故[黍-禾+利]民辐凑来观。佛告阿难。改<a href=\"/remen/zhengfa.html\" class=\"keylink\" target=\"_blank\">正法</a>服严行视之。阿难受教。即从坐起稽首佛足。独坐[打-丁+他]侍。在佛后翼从而进趣。诸大众五百力士遥睹佛臻。金颜<a href=\"/remen/congrong.html\" class=\"keylink\" target=\"_blank\">从容</a>威耀巍巍。端正殊妙色像清净。大士相好<a href=\"/remen/zhuangyan.html\" class=\"keylink\" target=\"_blank\">庄严</a>其身。降伏阴种无有衰入。其心湛然诸根寂定。和悦调隐为<a href=\"/remen/tianren.html\" class=\"keylink\" target=\"_blank\">天人</a>最。洪焰晖赫晃若宝山。如大炬明昭耀幽冥。如大山岗而有积雪。如日之光升于朝阳。如秋月盛众星特明。如转轮王与诸宝臣四部众俱。如树花殖暐晔繁茂。英艳无量超出圣躬。五百力士无数之众。瞻戴神变莫不喜踊。<a href=\"/remen/shanxin.html\" class=\"keylink\" target=\"_blank\">善心</a>荐发普而奉迎。五体自归稽首足下。一心归竦退住一面</p><p>于是世尊问诸力士。汝等。何故体疲色顇。答曰。今此大石方六十丈高百二十丈。欲共举移。始从一日勤身[翏*力]力。至于一月永不可动。惭耻无效取笑天下。是以疲竭姿色憔悴。此何所希冀。力士答曰。唯然大圣。我之福力莫能踰者。庶几欲徙石光益于世。著名垂勋铭誉来裔。使王路平直荒域归伏。佛告力士。明汝至愍意不堪任。吾为尔移遂汝本愿。使汝戴功慎无愧惧。力士<a href=\"/remen/huanxi.html\" class=\"keylink\" target=\"_blank\">欢喜</a>启曰。敬从。于时世尊更整法服。以右足大指。蹶举山石挑至梵天。手右掌持抟之。三转置于<a href=\"/remen/xukong.html\" class=\"keylink\" target=\"_blank\">虚空</a>。去地四丈九尺。还着掌中。三指篾屑吹令销[浿*阳]应时三千<a href=\"/remen/daqianshijie.html\" class=\"keylink\" target=\"_blank\">大千世界</a>六返震动。时诸力士。见佛神变威灵显发。即怀惶怖衣毛为竖。白世尊曰。此之举指。为是大圣父母恩养乳哺力耶。神足<a href=\"/remen/zhihui.html\" class=\"keylink\" target=\"_blank\">智慧</a>意行力乎。答曰。乳哺之势非余力也。若吾建设神足之力。则能移此三千大千佛之世界。举置殊异百千佛土。都不使人有往来想。不危<a href=\"/remen/zhongsheng.html\" class=\"keylink\" target=\"_blank\">众生</a>不害地虫。力士又问。乳哺之力何所状像。世尊报曰。凡牛之力百当水牛力一。水牛力百当青牛力一。青牛力百当[牦-未+牙]牛力一。[牦-未+牙]牛力百当竹牛力一。竹牛力百当草象力一。草象力百当凡象力一。凡象力百当黑象力一。黑象力百当白象力一。白象力百当龙力一。龙力百当可畏力士力一。可畏力士力百当段力士力一。段力士力百当崩堕力士力一。崩堕力士力百当大破坏力士力一。大破坏力士力百当半人乘力士力一。半人乘力士力百当人乘力士力一。人乘力士力百当大人乘力士力一。无央数不如如来至真等正觉乳哺之力。佛告诸力士。汝等当知。是为如来乳哺之力也。诸力士白世尊曰。大圣已。现乳哺之力。神足之力为云何乎。佛告力士。忆吾昔者与大目揵连俱游诸国。时谷饥馑。诸比丘众不得分卫。目揵连白佛。谷米踊贵人民馁饿今诸比丘分卫无获。气力衰减不能讲诵。日日转羸惧不全命。往古天地始成之时。地出自然<a href=\"/remen/ganlu.html\" class=\"keylink\" target=\"_blank\">甘露</a>之昧。食者康宁四大用安。后人福薄味没于地。今欲反地出古之味。比丘国人普得救命。令得饱满诵经念道。佛告目连。且止。假欲反地。地有虫蛾蠕动之类必被危害。又众人福薄。不应服食古之地味。目连又曰。我将诸比丘及饥羸民。诣郁单曰土。使就食自然粳米。世尊告曰。其有神足者能自致到。未得轻举安能往乎。目连答曰。无神力者。我当扶接使往获安。目连之德威变若斯。计阎浮提广长二十八万里。其地上广下狭。瞿耶尼域广长三十二万里。其地似半月形。弗于逮域广长三十六万里。其地正圆。郁单曰域广长四十方里。其地正方。周回绕山为四方域。满中人民令得神足。如大目连。一一充溢三千大千世界。不及如来神力。百倍千倍万倍亿倍巨亿万倍。计空不比无以为喻。是为如来神足力也。力士又白。大圣。已现乳哺神足之力。愿复示现智慧之力。世尊告曰。计大海深三百三十六万里。广长难限。须弥山王在大海中高三百三十六万里。根在海底亦三百三十六万里。辟方亦尔。其大海水悉可饮尽令无有余。<a href=\"/remen/sheli.html\" class=\"keylink\" target=\"_blank\">舍利</a>弗智慧不可测量。无能减者。使四方域满中人民。皆令得智慧如舍利弗。一一充溢三千大千世界。不比如来智慧之力。百倍千倍万倍亿倍巨亿万倍。计空不比无以为喻。是为如来智慧力也</p><p>力士又白。大圣。已现乳哺神足智慧之力。愿复示现意行之力。世尊告曰。假使兴云充遍四域。及三千大千世界普大霖雨。所由来所经历处。若茎节枝叶花实。若器中水山石草芦。蚑行喘息人物之类。大大小小一一渧皆归巨海。悉能分别追而名之。又皆识炼旋而复之不差其本。如来意力悉知悉了无所挂碍。是为如来意行力也</p><p>力士又白。大圣。已现乳哺神足智慧意行之力。宁复有异超过此者乎。世尊告曰。如来乳哺之力。摩目干连神足之力。舍利弗智慧之力。声闻缘觉意行之力。不比如来十种之力广远难限。力士问曰。何谓十力。世尊告曰。悉见微妙远近邪正。处处非处处。有限无限。明审如有则悉知之。是一力也。过去来今诸所<a href=\"/remen/baoying.html\" class=\"keylink\" target=\"_blank\">报应</a>经历之处。明审如有则悉知之。是二力也。<a href=\"/remen/chanding.html\" class=\"keylink\" target=\"_blank\">禅定</a>正受三<a href=\"/remen/jietuo.html\" class=\"keylink\" target=\"_blank\">解脱</a>门。明审如有则悉知之。是三力也。睹见众生诸力心本本净无所不了。明审如有则悉知之。是四力也。晓众萌类若干种语。心念不同形貌各异。明审如有则悉知之。是五力也。分别群[黍-禾+利]杂种无量情态各异。明审如有则悉知之。是六力也。智慧如海言善无量。追识一切<a href=\"/remen/suming.html\" class=\"keylink\" target=\"_blank\">宿命</a>所更。明审如有则悉知之。是七力也。晓了欲缚解缚之要。所在随行应病授药。天眼见人<a href=\"/remen/shane.html\" class=\"keylink\" target=\"_blank\">善恶</a>终始殃福所归。明审如有则悉知之。是八力也。道耳彻听闻天人声。蚑行喘息蠕动之音无所不了。明知如有则悉知之。是九力也。佛无诸漏终始永尽无复缚着。神真睿智自知见证。究畅道行可作能作无余<a href=\"/remen/shengsi.html\" class=\"keylink\" target=\"_blank\">生死</a>。睹十方人众生根本无所不察。明审如有则悉知之。是为十力也。诸力士白世尊曰。大圣。已现乳哺神足智慧意行及十种力。宁有殊异复超诸力乎。世尊告曰。一切诸力虽为强盛。百倍千倍万倍亿倍。<a href=\"/remen/wuchang.html\" class=\"keylink\" target=\"_blank\">无常</a>之力计为最胜多所消伏。所以者何。如来身者金刚之数。无常胜我当归坏败。吾今夜半当于力士所生之地而取灭度。于四衢路<a href=\"/remen/gongyang.html\" class=\"keylink\" target=\"_blank\">供养</a>舍利兴建塔寺。所以者何。其四方人赍诸华香。跱立幢幡悬缯铃盖然灯奉进。一切皆就真妙之法。佛于是颂曰</p><p>法起必归尽兴者当就衰</p><p>万物皆无常虑是乃为安</p><p>得百千金山福祚难为喻</p><p>不如供泥塔欣豫归胜寺</p><p>获宝百千藏福庆不可计</p><p>不如供泥塔喜踊归胜寺</p><p>设百千宝车载色如紫金</p><p>不如供土寺踊跃归命佛</p><p>佛说是经时。诸力士众五百人等。知世无常<a href=\"/remen/sanjie.html\" class=\"keylink\" target=\"_blank\">三界</a>难怙。无一<a href=\"/remen/zhendi.html\" class=\"keylink\" target=\"_blank\">真谛</a>唯道可依。贡高即除不计吾我。皆发无上正真道意。应时皆得立不退转之地。有无央数百千天人。远尘离垢诸法<a href=\"/remen/fayan.html\" class=\"keylink\" target=\"_blank\">法眼</a>生。佛说如是莫不欢喜。各以头面着地。为佛作礼</p><p>佛说力士移山经</p></div>"
}]