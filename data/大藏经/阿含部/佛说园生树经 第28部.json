[{
    "title": "佛说园生树经 第28部",
    "author": "施护 译",
    "html": "<div class=\"B1_text\"><p>　　佛说园生树经</p><p>　　西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试鸿胪卿传法大师臣施护奉　诏译</p><p>　　如是我闻。一时佛在舍卫国祇树给孤独园。与苾刍众俱。是时佛告诸苾刍言。汝等当知。彼三十三天中有一大树名为园生。其树盘根及五由旬高百由旬。所有枝叶覆五十由旬。彼天子众依时往彼树下游观。其树即生半努钵罗舍。时诸天子见是事已。即生<a href=\"/remen/huanxi.html\" class=\"keylink\" target=\"_blank\">欢喜</a>适悦快乐。其后非久复生尸啰拏钵罗舍。诸天子众依时往彼游观。转增适悦快乐。又复非久即生宝网。以覆其上而为<a href=\"/remen/zhuangyan.html\" class=\"keylink\" target=\"_blank\">庄严</a>。彼天子众依时往彼树下游观。转复增于适悦快乐。又复非久生叉啰迦。彼天子众依时往彼树下游观。见是事已转复增于适悦快乐。又复非久生俱砧摩罗迦。彼天子众依时往彼树下游观。转复增于适悦快乐。又复非久生迦迦写。彼天子众依时游观。转增适悦。又复非久彼园生树满树开华。其华清净异香殊妙。微风吹动。其香馥郁五十由旬。大风所吹满百由旬。复有殊妙光明照于八十由旬。其树既开华已。彼天子众见树开华。转倍于前生大快乐。于夏四月居其树下适悦娱乐</p><p>　　佛告诸苾刍。汝等当知。彼园生树有如是事。妙华异香人所爱乐。诸声闻人亦复如是。彼树初生半努钵罗舍时。即如声闻人初发<a href=\"/remen/xinxing1.html\" class=\"keylink\" target=\"_blank\">信心</a><a href=\"/remen/chujia.html\" class=\"keylink\" target=\"_blank\">出家</a>向道。复次彼树生尸啰拏钵罗舍时。即如声闻人剃除须发。被<a href=\"/remen/jiasha.html\" class=\"keylink\" target=\"_blank\">袈裟</a>衣成声闻相。复次彼树生宝网时。即如声闻人厌离诸欲舍不善法。远离种种思惟分别。获得初禅离生喜乐定</p><p>　　复次彼树生叉[日*罗]迦时。即如声闻人外相善寂内心静住。离诸思惟定心一想。获得二<a href=\"/remen/chanding.html\" class=\"keylink\" target=\"_blank\">禅定</a>生喜乐定</p><p>　　复次彼树生俱砧摩罗迦时。即如声闻人离诸喜爱。身得轻安适悦妙乐。获得第三禅离喜妙乐定</p><p>　　复次彼树生迦迦写时。即如声闻人断除一切忧苦喜乐住平等心。获得第四禅舍念清净定</p><p>　　复次彼树开敷妙华。异香遍闻人所爱乐时。即如声闻人诸漏已尽非漏随增证无学果不受后有。人天瞻敬受大<a href=\"/remen/gongyang.html\" class=\"keylink\" target=\"_blank\">供养</a>。同彼华开其事如是。佛告诸苾刍。汝等当知。彼三十三天诸天子众。各各色相殊异严好种种庄饰。居善法堂集会围绕。听受帝释天主宣说妙法。汝诸苾刍。各获果证清净<a href=\"/remen/yuanman.html\" class=\"keylink\" target=\"_blank\">圆满</a>。梵行具足一切见敬。围绕<a href=\"/remen/shizun.html\" class=\"keylink\" target=\"_blank\">世尊</a>听受妙法。同彼天众亦复如是</p><p>　　尔时诸苾刍闻佛宣说园生树已。各各心生欢喜踊跃。信受奉行</p><p>　　佛说园生树经</p></div>"
}]