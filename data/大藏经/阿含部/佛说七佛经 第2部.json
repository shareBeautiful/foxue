[{
    "title": "佛说七佛经 第2部",
    "author": "法天 译",
    "html": "<div class=\"B1_text\"><p>　　佛说七<a href=\"/fojing/\" class=\"keylink\" target=\"_blank\">佛经</a> 第一卷</p><p>　　西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试鸿胪卿传教大师臣法天奉　诏译</p><p>　　如是我闻。一时佛在舍卫国祇树给孤独园。尔时有大苾刍众。持钵食时诣迦里梨道场。共坐思惟。过去世时有何佛出现。族姓寿量其义云何。如是思已。互相推问而不能知。尔时<a href=\"/remen/shizun.html\" class=\"keylink\" target=\"_blank\">世尊</a>知此苾刍思惟是事。即从座起。诣迦里梨道场。结跏趺坐。时诸苾刍。头面礼足住立一面。合掌恭敬一心瞻仰。</p><p>　　世尊问曰汝诸苾刍。于意云何。苾刍答言。我等思惟。过去世中有何佛出世。族姓寿量皆不能知。佛告诸苾刍。汝等乐闻。苾刍答言。今正是时。愿为宣说。佛言。汝等谛听。我今说之。过去九十一劫。有毗婆尸佛应正等觉。出现<a href=\"/remen/shijian.html\" class=\"keylink\" target=\"_blank\">世间</a>。三十一劫。有尸弃佛。毗舍浮佛应正等觉。出现世间。于贤劫中第六劫。有俱留孙佛应正等觉。出现世间。第七劫。有俱那含牟尼佛应正等觉。出现世间。第八劫。有<a href=\"/remen/jiaye.html\" class=\"keylink\" target=\"_blank\">迦叶</a>波佛应正等觉。出现世间。第九劫。我释迦牟尼佛。出世间。应正等觉。复次过去劫中。毗婆尸佛。尸弃佛。毗舍浮佛。宣说尸罗清净<a href=\"/remen/jielv.html\" class=\"keylink\" target=\"_blank\">戒律</a>。成就<a href=\"/remen/zhihui.html\" class=\"keylink\" target=\"_blank\">智慧</a>最上之行</p><p>　　复次贤劫中。俱留孙佛。俱那含牟尼佛。迦叶波佛。亦说清净<a href=\"/remen/lvyi.html\" class=\"keylink\" target=\"_blank\">律仪</a>及<a href=\"/remen/chanding.html\" class=\"keylink\" target=\"_blank\">禅定</a><a href=\"/remen/jietuo.html\" class=\"keylink\" target=\"_blank\">解脱</a>之法。我所<a href=\"/remen/shuofa.html\" class=\"keylink\" target=\"_blank\">说法</a>。亦复如是。汝诸苾刍。过去毗婆尸佛。刹帝利姓。发净<a href=\"/remen/xinxing1.html\" class=\"keylink\" target=\"_blank\">信心</a>。而求<a href=\"/remen/chujia.html\" class=\"keylink\" target=\"_blank\">出家</a>。成正觉道。尸弃佛。毗舍浮佛。亦刹帝利姓。俱留孙佛。俱那含牟尼佛。迦叶佛<a href=\"/remen/poluomen.html\" class=\"keylink\" target=\"_blank\">婆罗门</a>姓。我生净饭王宫。刹帝利姓</p><p>　　尔时世尊。欲重宣此义。而说颂曰</p><p>　　我说过去世　　九十一劫中</p><p>　　时有毗婆尸　　出现于世间</p><p>　　三十一劫中　　尸弃毗舍浮</p><p>　　如是正等觉　　皆姓刹帝利</p><p>　　俱留孙如来　　婆罗门之姓</p><p>　　俱那含迦叶　　其姓亦复然</p><p>　　我处阎浮提　　而为净饭子</p><p>　　虽证佛<a href=\"/remen/puti.html\" class=\"keylink\" target=\"_blank\">菩提</a>　　亦姓刹帝利</p><p>　　尔时世尊说此偈已。告苾刍众言。汝等谛听我今复说七佛如来应正等觉所有族号。毗婆尸佛。尸弃佛。毗舍浮佛。憍陈族。俱留孙佛。俱那含牟尼佛。迦叶波佛。迦叶族。释迦如来。瞿昙族</p><p>　　尔时世尊。重说颂曰</p><p>　　毗婆尸如来　　尸弃毗舍浮</p><p>　　如是彼三佛　　悉是憍陈族</p><p>　　俱留孙如来　　俱那含迦叶</p><p>　　如是彼三佛　　悉是迦叶族</p><p>　　我处阎浮界　　生于净饭宫</p><p>　　出家证菩提　　是彼瞿昙族</p><p>　　尔时世尊说此偈已。告苾刍众言。汝等谛听。我今复说七佛如来。应正等觉寿量长短。毗婆尸佛应正等觉出现世间。寿八万岁。尸弃佛应正等觉。出现世间。寿七万岁。毗舍浮佛应正等觉。出现世间。寿六万岁。俱留孙佛应正等觉。现世间。寿四万岁。俱那含牟尼佛应正等觉。出现世间。寿三万岁。迦叶波佛应正等觉。出现世间。寿二万岁。我化五浊<a href=\"/remen/zhongsheng.html\" class=\"keylink\" target=\"_blank\">众生</a>。寿百岁故。</p><p>　　尔时世尊。重说颂曰</p><p>　　毗婆尸如来　　尸弃毗舍浮</p><p>　　俱留孙世尊　　俱那含迦叶</p><p>　　如是出生时　　各自人寿量</p><p>　　八万次七万　　六万及四万</p><p>　　三万至二万　　如是释迦佛</p><p>　　而出于五浊　　人寿一百岁</p><p>　　尔时世尊说此偈已。告苾刍众言。汝等谛听。我今复说七佛如来父母国城种种名字。毗婆尸佛。父名满度摩王。母名满度摩。帝城亦名满度摩。尸弃如来。父名阿噜拏王。母同名阿噜拏。城名阿噜嚩帝。毗舍浮如来。父名稣钵啰底都王。母名钵啰婆嚩底。城名阿努钵么。俱留孙佛。父名野倪也那多。母名尾舍佉。王名刹谟刹摩。城名刹摩。俱那含牟尼佛。父名野倪也那睹。母名乌多啰。王名输部。城名输婆嚩帝。迦叶如来。父名稣没啰贺摩。母名没啰贺摩虞钵多。王名讫里计。城名波罗奈。我今应正等觉。父名净饭王。母名谟诃摩耶。城名迦毗罗</p><p>　　尔时世尊。重说颂曰</p><p>　　毗婆尸如来　　彼佛本生处</p><p>　　满度摩为父　　满度摩帝母</p><p>　　所都大城郭　　亦名满度摩</p><p>　　时丰国富盛　　人民恒快药</p><p>　　尸弃佛世尊　　阿噜拏王父</p><p>　　阿噜拏嚩帝　　是佛母之名</p><p>　　所居城同号　　阿噜拏嚩帝</p><p>　　人民甚炽盛　　大富常安隐</p><p>　　毗舍浮如来　　父王及母名</p><p>　　稣钵啰帝都　　钵啰婆嚩帝</p><p>　　所都之国城　　名阿努波摩</p><p>　　其世亦安隐　　一切无灾害</p><p>　　俱留孙世尊　　彼父所立名</p><p>　　野倪也那多　　尾舍佉为母</p><p>　　刹谟刹摩王　　都彼刹摩城</p><p>　　时彼诸众生　　崇重于贤善</p><p>　　俱那含牟尼　　野倪也那睹</p><p>　　而是父之名　　母号乌多啰</p><p>　　国王名输部　　输婆嚩帝城</p><p>　　纵广多严饰　　有情无诸恼</p><p>　　迦叶波佛父　　稣没啰贺摩</p><p>　　母立没啰贺　　摩虞钵多名</p><p>　　讫里计国王　　都波罗奈城</p><p>　　其中诸众生　　昼夜常安隐</p><p>　　我今所生处　　净饭王为父</p><p>　　摩诃摩耶名　　城名迦毗罗</p><p>　　如是正等觉　　七佛诸如来</p><p>　　父母及国城　　分别名如是</p><p>　　尔时世尊说此偈已。告苾刍众言。汝等谛听。我今复说七佛如来声闻<a href=\"/remen/dizi.html\" class=\"keylink\" target=\"_blank\">弟子</a>。毗婆尸如来应正等觉大智弟子。名欠拏底写。声闻中第一。尸弃如来应正等觉大智弟子。名部三婆嚩。声闻中第一。毗舍浮如来应正等觉大智弟子。名野输多啰。声闻中第一。俱留孙如来应正等觉大智弟子。名散[口*尔]嚩。声闻中第一。俱那含牟尼如来应正等觉大智弟子。名稣噜努多啰。声闻中第一。迦叶波如来应正等觉大智弟子。名婆啰特嚩惹。声闻中第一。我今应正等觉大智弟子。名<a href=\"/remen/sheli.html\" class=\"keylink\" target=\"_blank\">舍利</a>弗。声闻中第一</p><p>　　尔时世尊。重说颂曰</p><p>　　毗婆尸如来　　有大智慧子</p><p>　　名欠拏底写　　尸弃佛世尊</p><p>　　有大智慧子　　名部三婆嚩</p><p>　　毗舍浮如来　　有大智慧子</p><p>　　名野输多啰　　俱留孙如来</p><p>　　有大智慧子　　名曰散[口*尔]嚩</p><p>　　俱那含牟尼　　有大智慧子</p><p>　　稣噜努多啰　　迦叶佛世尊</p><p>　　有大智慧子　　婆啰特嚩惹</p><p>　　我今应正觉　　有大智慧子</p><p>　　名曰舍利弗　　如是七<a href=\"/remen/fozi.html\" class=\"keylink\" target=\"_blank\">佛子</a></p><p>　　于诸声闻中　　各各为第一</p><p>　　尔时世尊说此偈已。告苾刍众言。汝等谛听。我今复说七佛如来侍者弟子。毗婆等如来应正等觉侍者。名阿输迦。尸弃如来应正等觉侍者。名刹摩迦噜。毗舍浮佛应正等觉侍者。名乌波扇睹。俱留孙佛应正等觉侍者。名没提踰。俱那含牟尼佛应正等觉侍者。名稣噜帝里野。迦叶如来应正等觉侍者。名萨里嚩蜜怛啰。我今应正等觉侍者。名阿难陀。尔时世尊。重说颂曰</p><p>　　佛子阿输迦　　刹摩迦噜等</p><p>　　并乌波扇睹　　没提踰之者</p><p>　　稣噜帝里野　　萨嚩蜜怛啰</p><p>　　及彼阿难陀　　皆为佛侍者</p><p>　　常行慈悲心　　成就三摩地</p><p>　　通达诸<a href=\"/remen/faxiang.html\" class=\"keylink\" target=\"_blank\">法相</a>　　具足大智慧</p><p>　　多闻而聪敏　　为大法之师</p><p>　　众中居第一　　名闻于十方</p><p>　　人天皆归敬　　<a href=\"/remen/jingjin.html\" class=\"keylink\" target=\"_blank\">精进</a>力坚固</p><p>　　断尽诸<a href=\"/remen/fannao.html\" class=\"keylink\" target=\"_blank\">烦恼</a>　　而证无生灭</p><p>　　承侍佛世尊　　恒获于己利</p><p>　　如是诸如来　　成就真佛子</p><p>　　尔时世尊说此偈已。告苾刍众言。汝等谛听。我今复说七佛如来所度声闻之众。毗婆尸如来第一会说法。有六万二千苾刍得阿罗汉果。第二会说法。有十万苾刍得阿罗汉果。第三会说法。有八万苾刍得阿罗汉果。尸弃如来第一会说法。十万苾刍得阿罗汉果。第二会说法。八十亿苾刍得阿罗汉果。第三会说法。七万苾刍得阿罗汉果。毗舍浮如来。第一会说法。八万苾刍得阿罗汉果。第二会说法。七万苾刍得阿罗汉果。第三会说法。六万苾刍得阿罗汉果。</p><p>　　俱留孙如来一会说法。四万苾刍得阿罗汉。俱那含牟尼佛一会说法。三万苾刍得阿罗汉果。迦叶如来一会说法。二万苾刍得阿罗汉果。我今一会说法。一千二百五十苾刍得阿罗汉果。</p><p>　　尔时世尊。重说颂曰</p><p>　　毗婆尸如来　　尸弃毗舍浮</p><p>　　俱留孙世尊　　俱那含迦叶</p><p>　　并释迦牟尼　　各各出世时</p><p>　　所度声闻众　　数有七十亿</p><p>　　九万余三千　　二百五十人</p><p>　　皆得阿罗汉　　不受于后有</p><p>　　尔时世尊说此偈已。告苾刍众言。汝等谛听。毗婆尸佛。尸弃佛。毗舍浮佛。乃至我今出现世间。住持<a href=\"/remen/jiaohua.html\" class=\"keylink\" target=\"_blank\">教化</a>。宣说法教。调伏有情。戒行仪范。<a href=\"/remen/shouchi.html\" class=\"keylink\" target=\"_blank\">受持</a>衣钵。求证菩提。无有少法而各别异。尔时世尊而说颂曰</p><p>　　如是过现劫　　毗婆尸等佛</p><p>　　所度众苾刍　　成就大智慧</p><p>　　勤修于正道　　菩提之分法</p><p>　　五根与五力　　四念四神足</p><p>　　七觉八圣支　　及彼三摩地</p><p>　　寂静眼等根　　通达于法藏</p><p>　　开悟诸群生　　增长于慧命</p><p>　　如是贤劫中　　皆叹未曾有</p><p>　　佛以大悲智　　<a href=\"/remen/zijue.html\" class=\"keylink\" target=\"_blank\">自觉</a>觉于他</p><p>　　威德大<a href=\"/remen/shentong.html\" class=\"keylink\" target=\"_blank\">神通</a>　　所说皆如是</p><p>　　尔时世尊说此偈已。与诸苾刍即从座起。还给孤独园。过是夜已。至平旦时。</p><p>　　诸苾刍众。从其本舍。往迦里梨道场。互相推问。过去如来入大<a href=\"/remen/niepan.html\" class=\"keylink\" target=\"_blank\">涅槃</a>。离诸戏论。永断<a href=\"/remen/lunhui.html\" class=\"keylink\" target=\"_blank\">轮回</a>。而无过失。如是大丈夫。有如是智慧。如是持戒。如是三摩地。如是解脱。如是威德。如是种族。降世利生。甚为希有不可思议。</p><p>　　尔时世尊知诸苾刍心之所念。从座而起。诣迦里梨道场。结跏趺坐。告苾刍众言。于意云何。时诸苾刍白世尊言。我等闻说。过去如来。入大涅槃。离诸戏论。永断轮回。而无过失。如是大丈夫。有如是智慧。如是持戒。如是三摩地。如是解脱。如是威德。如是种族。降世利生。甚为希有不可思议。佛言。苾刍。汝今所说。何以故。苾刍白言。佛有清净法界。证真觉智。无不了知。愿为解说。佛言。苾刍。汝等谛听。我今说之。于过去世。有大国王名满度摩。彼王妃后名满度摩帝</p><p>　　尔时毗婆尸佛。从兜率天降下阎浮。入于母腹住胎藏中。放大光明照诸世间无有幽暗。而诸恶趣一切<a href=\"/remen/diyu.html\" class=\"keylink\" target=\"_blank\">地狱</a>。日月威光亦不能照。<a href=\"/remen/foguang.html\" class=\"keylink\" target=\"_blank\">佛光</a>所及忽得大明。而彼有情互得相见。即发声言。何故此间有别众生</p><p>　　尔时世尊而说颂曰</p><p>　　菩萨从兜率　　下降阎浮时</p><p>　　如云亦如风　　须叟至母腹</p><p>　　身放大光明　　照耀人天界</p><p>　　地狱铁围山　　皆悉无幽暗</p><p>　　佛刹众境界　　随住于母身</p><p>　　如是大仙众　　亦来俱集会</p><p>　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮。入母胎时。部摩夜叉高声唱言。此大菩萨大威德大丈夫。舍<a href=\"/remen/tianren.html\" class=\"keylink\" target=\"_blank\">天人</a>身及阿修罗身。处彼母胎而受人身。如是四天王天。忉利天。夜摩天乃至梵辅等天闻此唱言。菩萨降神处母胎中。皆悉来集</p><p>　　尔时世尊而说颂曰</p><p>　　菩萨从兜率　　降神母胎时</p><p>　　部摩大夜叉　　唱言彼菩萨</p><p>　　弃舍天中身　　及于修罗质</p><p>　　处此母胎中　　即受人世报</p><p>　　四王忉利天　　夜摩及兜率</p><p>　　乃至于梵世　　皆悉闻斯事</p><p>　　菩萨降人间　　微妙真金色</p><p>　　诸天悉来集　　心怀大喜庆</p><p>　　尔时世尊说此偈已。告苾刍众言。汝今谛听彼菩萨摩诃萨从兜率天降阎浮时。有四大天子威德具足。身被甲胄。手执弓刀。拥护菩萨。人非人等皆不侵害</p><p>　　尔时世尊而说颂曰</p><p>　　菩萨降生时　　忉利天帝释</p><p>　　遣彼四天王　　各具大威力</p><p>　　身被金甲胄　　手执弓刀枪</p><p>　　恒时常卫护　　罗刹非人等</p><p>　　不敢作恼害　　安住母腹中</p><p>　　如处大宫殿　　恒受诸快乐</p><p>　　尔时世尊说此偈已。告苾刍言。汝今谛听。彼菩萨摩诃萨从兜率天下降阎浮处母胎时。其身清净光明照耀。如摩尼珠。母心安隐无诸热恼。</p><p>　　尔时世尊而说颂曰</p><p>　　菩萨处胎时　　清净无瑕秽</p><p>　　犹如琉璃珠　　亦如摩尼宝</p><p>　　光明照世间　　如日出云翳</p><p>　　成就第一义　　出生最上智</p><p>　　令母无忧恼　　恒行众善业</p><p>　　有情皆归仰　　安处刹帝利</p><p>　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮处母胎时。未曾得闻母有染欲。色等五尘而无所著尔时世尊而说颂曰</p><p>　　菩萨处胎时　　令母心清净</p><p>　　不闻染污名　　远离五欲过</p><p>　　断除贪爱根　　不受众苦恼</p><p>　　身心恒安稳　　常得于快乐</p><p>　　尔时世尊说此偈已。告苾刍众言。汝今谛听。彼菩萨摩诃萨从兜率天下降阎浮处母胎时。母自受持近事<a href=\"/remen/wujie.html\" class=\"keylink\" target=\"_blank\">五戒</a>。一不<a href=\"/remen/shasheng.html\" class=\"keylink\" target=\"_blank\">杀生</a>。二不偷盗。三不淫欲。四不妄话。五不饮酒。于其右胁诞生。菩萨母后命终生天界中</p><p>　　尔时世尊而说颂曰</p><p>　　菩萨处胎中　　母自持五戒</p><p>　　右胁生童子　　无彼诸苦恼</p><p>　　譬如天帝释　　受妙五欲乐</p><p>　　于后命终时　　速得生天上</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时大地震动。身真金色离诸垢染。放大光明普照世间一切境界。所有恶趣黑暗地狱忽然大明。彼中众生互得相见。各各疑云。何故此间有别众生</p><p>　　尔时世尊而说颂曰</p><p>　　菩萨降生时　　大地皆震动</p><p>　　身相如真金　　不染诸尘垢</p><p>　　威德大神通　　光明照一切</p><p>　　幽暗业众生　　而互得相见</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。母无疲困。不坐不卧。尔时菩萨大威德大丈夫。心不昏昧。足不履地。有四大天子捧童子身</p><p>　　尔时世尊而说颂曰</p><p>　　菩萨降生时　　母意无散乱</p><p>　　不坐亦不卧　　<a href=\"/remen/zizai.html\" class=\"keylink\" target=\"_blank\">自在</a>而适悦</p><p>　　威德大丈夫　　心离诸暗昧</p><p>　　四天捧其身　　足不履于地</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。身体清净如琉璃宝。远离一切脓血浅唾不净之物。亦如摩尼珠憍尸迦衣。诸尘垢等而不能着</p><p>　　尔时世尊而说颂曰</p><p>　　菩萨降生时　　身器悉清净</p><p>　　远离诸秽恶　　脓血洟唾等</p><p>　　譬如憍尸衣　　及彼摩尼宝</p><p>　　莹净体光明　　尘垢皆不住</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。有二天子。于<a href=\"/remen/xukong.html\" class=\"keylink\" target=\"_blank\">虚空</a>中降二种水。一冷二温。沐浴童子</p><p>　　尔时世尊而说颂曰</p><p>　　菩萨降生时　　空中有二天</p><p>　　沐浴童子身　　降彼二种水</p><p>　　温冷各相宜　　表圆于<a href=\"/remen/fuhui.html\" class=\"keylink\" target=\"_blank\">福慧</a></p><p>　　成就大<a href=\"/remen/wuwei.html\" class=\"keylink\" target=\"_blank\">无畏</a>　　普遍视众生</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。具三十二相。身色端严。眼根清净见十由旬</p><p>　　尔时世尊而说偈曰</p><p>　　菩萨降生时　　诸相悉具足</p><p>　　目净复端严　　远视十由旬</p><p>　　尔时世尊说此偈已。告苾刍众言。彼菩萨摩诃萨右胁生时。见忉利天。彼天帝释见此童子是真<a href=\"/remen/foshen.html\" class=\"keylink\" target=\"_blank\">佛身</a>。执白伞盖覆童子身。寒热风尘一切诸恶而不能侵</p><p>　　尔时世尊而说颂曰</p><p>　　童子初生时　　远视于忉利</p><p>　　帝释复睹之　　手执白伞盖</p><p>　　即来覆其身　　寒热风日等</p><p>　　及彼诸毒恶　　一切不能侵</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。本母乳母养母。及诸宫人围绕保护。澡浴涂香种种承奉</p><p>　　尔时世尊而说颂曰</p><p>　　童子初生时　　乳养有三母</p><p>　　及彼诸宫人　　四面常围绕</p><p>　　澡浴复涂香　　令彼常安隐</p><p>　　如是昼夜中　　无暂而舍离</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。身色端严。具三十二相。满度摩王。即召相师占其童子。婆罗门言。若令在家受灌顶轮王之位。主四天下具足千子威德无畏。不以兵杖弓剑能降他军。若复出家坚固<a href=\"/remen/xiuxing.html\" class=\"keylink\" target=\"_blank\">修行</a>成正等觉</p><p>　　尔时世尊而说颂曰</p><p>　　相师婆罗门　　占此天童子</p><p>　　告彼父王言　　具相三十二</p><p>　　如月出众星　　世间甚希有</p><p>　　若常在宫殿　　必绍转轮位</p><p>　　主领四大洲　　复生千太子</p><p>　　如是出家时　　速成无上觉</p><p>　　尔时世尊说此偈已。告苾刍众言。汝今谛听。彼菩萨摩诃萨右胁生时。身真金色诸相端严。如水生莲尘垢不着。一切有情瞻仰不足。所出言音微妙细密清雅流美。譬如雪山迦尾啰鸟。食花而醉。所出音声雅妙清响。众生闻者无不爱乐。童子言音亦复如是</p><p>　　尔时世尊而说颂曰</p><p>　　童子初生时　　身相真金色</p><p>　　亦如红莲华　　尘垢不能染</p><p>　　言音甚微妙　　如迦尾罗声</p><p>　　众人得闻之　　爱乐无厌足</p><p>　　尔时世尊说此偈已。告苾刍众言。汝今谛听。彼菩萨摩诃萨为童子时。远离邪妄。心意纯直。自觉觉他恒行<a href=\"/remen/zhengfa.html\" class=\"keylink\" target=\"_blank\">正法</a>。众人侍奉。如帝释天主宗敬父母。由此名为毗婆尸</p><p>　　尔时世尊而说颂曰</p><p>　　毗婆尸如来　　为彼童子时</p><p>　　通达大智慧　　远离于邪妄</p><p>　　自觉及觉他　　修习正法行</p><p>　　众人常爱敬　　如彼帝释天</p><p>　　侍养于父母　　名闻满世间</p><p>　　是名毗婆尸　　利益诸含识</p></div>"
}]