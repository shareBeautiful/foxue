[{
    "title": "佛说解夏经 第63部",
    "author": "宋 法贤 译",
    "html": "<div class=\"B1_text\"><p>佛说解夏经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝奉大夫试光禄卿明教大师臣法贤奉 诏译</p><p>如是我闻。一时佛在王舍城迦兰陀竹林精舍。与五百苾刍众俱。皆是阿罗汉。诸漏已尽所作已办。除诸重担逮得己利。尽诸有结心善<a href=\"/remen/jietuo.html\" class=\"keylink\" target=\"_blank\">解脱</a>。唯一苾刍现居学位。<a href=\"/remen/shizun.html\" class=\"keylink\" target=\"_blank\">世尊</a>已为授记。见法得法当证满果</p><p>尔时世尊安居既满。当解夏时。于十五日与苾刍众敷座而坐。会众坐已。是时佛告苾刍众言。我今已得梵行寂静。是最后身。以无上乐断除诸病。我之<a href=\"/remen/dizi.html\" class=\"keylink\" target=\"_blank\">弟子</a>了知诸法皆已通达。是故我今说解夏法。诸苾刍众。我于夏中所有身口意业。汝等可忍</p><p>是时尊者<a href=\"/remen/sheli.html\" class=\"keylink\" target=\"_blank\">舍利</a>弗闻佛语已。从座而起偏袒右肩。右膝着地合掌向佛。而白佛言。世尊。如佛所说。我今已得梵行寂静。乃至身口意业可忍者。我等知。<a href=\"/remen/foshen.html\" class=\"keylink\" target=\"_blank\">佛身</a>口意业无诸过失。我等苾刍今无可忍。于意云何。我佛世尊难调者能调。无止息者善为止息。无安隐者而善安慰。未寂静者令得寂静。如来善了正道。善说正道。开示正道。乃至我等乐声闻<a href=\"/remen/puti.html\" class=\"keylink\" target=\"_blank\">菩提</a>者。佛为善说。令声闻等如理<a href=\"/remen/xiuxing.html\" class=\"keylink\" target=\"_blank\">修行</a>而证圣果。是故我等于佛世尊身口意法而无可忍</p><p>尔时尊者舍利弗白佛言。世尊。我今对佛身口意业所有不善求佛可忍</p><p>佛告舍利弗。汝今所有身口意业我当忍可。于意云何。汝舍利弗。具戒多闻少欲知足。断诸<a href=\"/remen/fannao.html\" class=\"keylink\" target=\"_blank\">烦恼</a>。发大<a href=\"/remen/jingjin.html\" class=\"keylink\" target=\"_blank\">精进</a>。安住<a href=\"/remen/zhengnian.html\" class=\"keylink\" target=\"_blank\">正念</a>。具等引慧。闻慧。捷慧。利慧。出离慧。了达慧。广大清净慧。甚深慧。无等慧。具大慧宝。未见者令见。未调伏者。令得调伏。未闻法者而为<a href=\"/remen/shuofa.html\" class=\"keylink\" target=\"_blank\">说法</a>。具嗔恚者而令<a href=\"/remen/huanxi.html\" class=\"keylink\" target=\"_blank\">欢喜</a>能为<a href=\"/remen/sizhong.html\" class=\"keylink\" target=\"_blank\">四众</a>说法无倦。譬如金轮王子。而受灌顶继绍王位依法而治。汝舍利弗。亦复如是。为我之子。受灌顶法绍法王位。如我所转无上法轮。如我漏尽<a href=\"/remen/zhengde.html\" class=\"keylink\" target=\"_blank\">证得</a>解脱。是故汝舍利弗。所有三业我今忍可。时舍利弗闻佛忍可。投诚礼谢。复白佛言。世尊。如佛为我忍可三业。于此会中五百苾刍。身口意业所有不善。唯愿世尊。亦如是忍。佛告舍利弗。五百苾刍所有三业我亦可忍。于意云何。此五百苾刍皆是阿罗汉。诸漏已尽所作已办。除诸重担逮得己利。尽诸有结心善解脱。唯一苾刍现居学位。而此苾刍我已授记。见法得法当证满果。舍利弗。是故我于五百苾刍所有三业皆悉可忍</p><p>尔时舍利弗重白佛言。世尊。我与五百苾刍众等。所有三业佛已可忍。我今有疑。当复启请。愿佛世尊。为我分别世尊。此五百苾刍中几苾刍得三明法。复几苾刍得俱解脱。复几苾刍得慧解脱</p><p>佛告舍利弗。此五百苾刍中。九十苾刍得三明法。九十苾刍得俱解脱。余者苾刍得慧解脱。舍利弗。如是苾刍尽诸烦恼皆住真实。尔时会中有一尊者。名嚩儗舍。作如是念。我今对佛苾刍众前。以解夏伽陀伸于赞叹。是时尊者嚩儗舍。作是念已。从座而起。偏袒右肩右膝着地。合掌恭肃。说伽陀曰</p><p>解夏十五日清净行<a href=\"/remen/lvyi.html\" class=\"keylink\" target=\"_blank\">律仪</a></p><p>五百苾刍众悉断烦恼缚</p><p>皆尽诸漏法而证圣果位</p><p>内寂外善调解脱而离有</p><p>尽<a href=\"/remen/shengsi.html\" class=\"keylink\" target=\"_blank\">生死</a>边际所作皆已办</p><p>无明我慢结断尽无有余</p><p>我佛最上尊断诸邪念法</p><p>及断有漏法善除爱病苦</p><p>爱灭不复生离取大师子</p><p>尽诸有怖畏唯我佛世尊</p><p>譬如金轮王千子常围绕</p><p>善治四天下调伏四海边</p><p>又如战得胜为最上调御</p><p>声闻得三明离死法亦然</p><p><a href=\"/remen/fozi.html\" class=\"keylink\" target=\"_blank\">佛子</a>皆如是证灭不复生</p><p>我今礼法王无上大日尊</p><p>是时嚩儗舍苾刍。说此伽陀已复还本座</p><p>尔时尊者舍利弗与诸苾刍。闻佛宣说解夏之法。心生快利踊跃欢喜。信受奉行</p><p>佛说解夏经</p></div>"
}]