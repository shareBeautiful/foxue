[{
    "title": "佛说婆罗门避死经 第131部",
    "author": "安世高 译",
    "html": "<div class=\"B1_text\"><p>佛说<a href=\"/remen/poluomen.html\" class=\"keylink\" target=\"_blank\">婆罗门</a>避死经</p><p>后汉安息<a href=\"/remen/shamen.html\" class=\"keylink\" target=\"_blank\">沙门</a>安世高译</p><p>闻如是。一时婆伽婆。在舍卫城祇树给孤独园。尔时<a href=\"/remen/shizun.html\" class=\"keylink\" target=\"_blank\">世尊</a>告诸<a href=\"/remen/biqiu.html\" class=\"keylink\" target=\"_blank\">比丘</a>。昔有四婆罗门仙人。<a href=\"/remen/jingjin.html\" class=\"keylink\" target=\"_blank\">精进</a>修善法五通。常恐畏死。时四婆罗门仙人。精进修善法五通。便作是念。我等当住何处永存在世。时彼有一婆罗门。精进修善法。有大神力五通。便入空中。于中则无有死。彼入空者便命过。第二婆罗门。精进修善法五通。畏死便入大海中。我于海中则无有死。彼即于海中命过。第三婆罗门。精进修善法。有大威势五通。畏死便入山腹。即于彼命终。彼第四婆罗门。精进修善法五通。有大威势。畏死便入地。我于彼当脱不死。便于地命过。时世尊以天眼见清净无瑕。观彼四婆罗门精进修善法。有大威势五通畏死。一人处<a href=\"/remen/xukong.html\" class=\"keylink\" target=\"_blank\">虚空</a>于彼命过。一人入海亦于彼命过。一人入山腹于彼命过。一人入地于彼命过。尔时世尊见彼四婆罗门精进修善法五通有大威势。便说偈言</p><p>非空非海中非入山石间</p><p>无有地方所脱之不受死</p><p>尔时比丘闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>佛说婆罗门避死经</p></div>"
}]