[{
    "title": "佛说戒香经 第117部",
    "author": "宋 法贤 译",
    "html": "<div class=\"B1_text\"><p>佛说戒香经</p><p>西天译经<a href=\"/remen/sanzang.html\" class=\"keylink\" target=\"_blank\">三藏</a>朝散大夫试光禄卿明教大师臣法贤奉 诏译</p><p>如是我闻。一时佛在舍卫国祇树给孤独园。与大<a href=\"/remen/biqiu.html\" class=\"keylink\" target=\"_blank\">比丘</a>众俱。尔时尊者阿难来诣佛所。到已头面礼足。合掌恭敬而白佛言。<a href=\"/remen/shizun.html\" class=\"keylink\" target=\"_blank\">世尊</a>。我有少疑欲当启问。唯愿世尊为我解说。我见<a href=\"/remen/shijian.html\" class=\"keylink\" target=\"_blank\">世间</a>有三种香。所谓根香花香子香。此三种香遍一切处。有风而闻。无风亦闻。其香云何</p><p>尔时世尊告尊者阿难。勿作是言。谓此三种之香。遍一切处有风而闻无风亦闻。此三种香有风无风遍一切处而非得闻。阿难。汝今欲闻普遍香者。应当谛听。为汝宣说。阿难白佛言。世尊。我今乐闻。唯愿宣说</p><p>佛告阿难。有风无风香遍十方者。世间若有近事男近事女。持佛净戒行诸善法。谓不杀不盗不淫不妄及不饮酒。是近事男近事女。如是戒香遍闻十方。而彼十方咸皆称赞。而作是言。于某城中有如是近事男女。持佛净戒行诸善法。谓不杀不盗不淫不妄及不饮酒等。具此戒法。是人获如是之香。有风无风遍闻十方。咸皆称赞而得爱敬</p><p>尔时世尊。而说颂曰</p><p>世间所有诸花果乃至沉檀龙麝香</p><p>如是等香非遍闻唯闻戒香遍一切</p><p>旃檀郁金与苏合优钵罗并摩隶花</p><p>如是诸妙花香中唯有戒香而最上</p><p>所有世间沉檀等其香微少非遍闻</p><p>若人持佛净戒香诸天普闻皆爱敬</p><p>如是具足清净戒乃至常行诸善法</p><p>是人能解世间缚所有诸魔常远离</p><p>尔时尊者阿难及比丘众。闻佛语已。<a href=\"/remen/huanxi.html\" class=\"keylink\" target=\"_blank\">欢喜</a>信受。<a href=\"/remen/lifo.html\" class=\"keylink\" target=\"_blank\">礼佛</a>而退</p><p>佛说戒香经</p></div>"
}]