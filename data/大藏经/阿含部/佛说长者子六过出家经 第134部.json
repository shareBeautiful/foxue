[{
    "title": "佛说长者子六过出家经 第134部",
    "author": "释慧简 译",
    "html": "<div class=\"B1_text\"><p>佛说长者子六过<a href=\"/remen/chujia.html\" class=\"keylink\" target=\"_blank\">出家</a>经</p><p>宋<a href=\"/remen/shamen.html\" class=\"keylink\" target=\"_blank\">沙门</a>释慧简译</p><p>闻如是。一时婆伽婆在舍卫城祇树给孤独园。尔时僧伽罗摩长者子。乃至六出家为道便。往至<a href=\"/remen/shizun.html\" class=\"keylink\" target=\"_blank\">世尊</a>所。头面礼足在一面立。时僧伽罗摩长者子白世尊言。愿世尊听出家学道。时僧伽罗摩得出家学道。时世尊告僧伽罗摩<a href=\"/remen/biqiu.html\" class=\"keylink\" target=\"_blank\">比丘</a>。汝当行二法。云何为二。<a href=\"/remen/zhiguan.html\" class=\"keylink\" target=\"_blank\">止观</a>是也。僧伽罗摩比丘白佛言。甚解世尊。甚解如来。世尊告曰。我取要而说。云何言甚解耶。僧伽罗摩白佛言。止者诸结永息。观者世尊。观一切诸法。世尊告曰。善哉善哉。僧伽罗摩。我取要<a href=\"/remen/shuofa.html\" class=\"keylink\" target=\"_blank\">说法</a>能广分别。时僧伽罗摩即从佛受如此教。在闲静处而思惟此义。在闲静处思惟此义已。族姓子剃除须发着三法衣。以信坚固出家学道修无上梵行尽<a href=\"/remen/shengsi.html\" class=\"keylink\" target=\"_blank\">生死</a>原梵行已立所作已办。更不复受母胞胎。时尊者僧伽罗摩便成阿罗汉果。时僧伽罗摩未出家时有妇母在。闻女夫出家。僧伽罗摩长者子乃至七反。于如来所出家学道。更不习欲舍家业仆从。时僧伽罗摩妇母便将女诣僧伽罗摩比丘所。在前默然立再三叹息。便作是语。汝僧伽罗摩。无义无礼不端思惟舍我女。于如来所出家学道。诸有舍卫城王及大臣长者<a href=\"/remen/poluomen.html\" class=\"keylink\" target=\"_blank\">婆罗门</a>刹利。见我女者悉皆迷惑莫知所在。如常怀敬念愿与居止。汝不思惟而弃我女。时尊者僧伽罗摩便说偈言</p><p>此外更无要此外亦无比</p><p>此外更无观善虑无过此</p><p>尔时尊者僧伽罗摩妇母。语僧伽罗摩言。我女意有何咎何过。乃使汝捐弃。于如来所出家学道。时尊者僧伽罗摩。便说偈曰</p><p>恶口常诽谤嫉姤心怀奸</p><p>嗔恚喜<a href=\"/remen/wangyu.html\" class=\"keylink\" target=\"_blank\">妄语</a>如来说大恶</p><p>尔时尊者僧伽罗摩妇及妇母。从头至足皆悉观。此比丘从足至头亦复悉观。我尊者僧伽罗摩足。便作是言。愿尊者。<a href=\"/remen/chanhui.html\" class=\"keylink\" target=\"_blank\">忏悔</a>我愚痴所为亦不别真。僧伽罗摩言。愿妹常安隐<a href=\"/remen/shouming.html\" class=\"keylink\" target=\"_blank\">寿命</a>延长。时僧伽罗摩妇便语母言。僧伽罗摩称我为妹。此必不复乐欲。便语僧伽罗摩言。愿尊者僧伽罗摩。忏悔愚痴所为然不别真。僧伽罗摩言。愿妹安隐寿命延长。时僧伽罗摩妇及妇母。头面礼足绕三匝。再三叹息便退去。时尊者阿难。从舍卫城遥见尊者僧伽罗摩妇及妇母。见已便作是语。诸妹见僧伽罗摩不耶。僧伽罗摩妇对曰。见僧伽罗摩亦与言语。然我愿不果。时尊者阿难。默然而行。时尊者阿难还自诣房。收摄衣钵澡手洗足。以尼师檀着肩上诣世尊所。头面礼足在一面坐。须臾退坐以此<a href=\"/remen/yinyuan1.html\" class=\"keylink\" target=\"_blank\">因缘</a>具白世尊。尔时世尊便说偈曰</p><p>腐树求萌芽火中求水渧</p><p>水中而求火无欲而求欲</p><p>尔时世尊告诸比丘。我声闻中第一比丘能降伏魔。所谓僧伽罗摩比丘是。尔时诸比丘闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>佛说长者子六过出家经</p></div>"
}]