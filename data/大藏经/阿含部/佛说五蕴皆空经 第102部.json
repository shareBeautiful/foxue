[{
    "title": "佛说五蕴皆空经 第102部",
    "author": "义净法师 译",
    "html": "<div class=\"B1_text\"><p>　　佛说<a href=\"/remen/wuyun.html\" class=\"keylink\" target=\"_blank\">五蕴</a>皆空经</p><p>　　大唐<a href=\"/remen/sanzang.html\" class=\"keylink\" target=\"_blank\">三藏</a>法师义净奉　制译</p><p>　　如是我闻。一时薄伽梵。在婆罗痆斯仙人堕处施鹿林中。尔时<a href=\"/remen/shizun.html\" class=\"keylink\" target=\"_blank\">世尊</a>。告五苾刍曰。汝等当知。色不是我。若是我者。色不应病及受苦恼。我欲如是色。我不欲如是色。既不如是。随情所欲。是故当知。色不是我。受想行识。亦复如是。复次苾刍。于汝意云何。色为是常为是<a href=\"/remen/wuchang.html\" class=\"keylink\" target=\"_blank\">无常</a>。白言大德。色是无常。佛言。色既无常。此即是苦。或苦苦。坏苦。行苦。然我声闻。多闻<a href=\"/remen/dizi.html\" class=\"keylink\" target=\"_blank\">弟子</a>。执有我不。色即是我。我有诸色。色属于我。我在色中不。不尔世尊。应知受想行识。常与无常。亦复如是。凡所有色。若过去未来现在。内外粗细。若胜若劣若远若近。悉皆<a href=\"/remen/wuwo.html\" class=\"keylink\" target=\"_blank\">无我</a>。汝等当知。应以正智而善观察。如是所有受想行识。过去未来现在。悉应如前正智观察。若我声闻圣弟子众。观此五取蕴。知无有我及以我所。如是观已。即知<a href=\"/remen/shijian.html\" class=\"keylink\" target=\"_blank\">世间</a>。无能取所取。亦非转变。但由自悟而证<a href=\"/remen/niepan.html\" class=\"keylink\" target=\"_blank\">涅槃</a>。我生已灵。梵行已立。所作已办。不受后有。说此法时。五苾刍等。于诸<a href=\"/remen/fannao.html\" class=\"keylink\" target=\"_blank\">烦恼</a>。心得<a href=\"/remen/jietuo.html\" class=\"keylink\" target=\"_blank\">解脱</a>。信受奉行</p><p>　　佛说五蕴皆空经</p></div>"
}]