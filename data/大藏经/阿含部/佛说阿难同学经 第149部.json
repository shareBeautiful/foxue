[{
    "title": "佛说阿难同学经 第149部",
    "author": "安世高 译",
    "html": "<div class=\"B1_text\"><p>佛说阿难同学经(出增一阿含经)</p><p>后汉安息国<a href=\"/remen/sanzang.html\" class=\"keylink\" target=\"_blank\">三藏</a>安世高译</p><p>闻如是。一时婆伽婆。在舍卫城。祇树给孤独园。尔时舍卫城。有<a href=\"/remen/biqiu.html\" class=\"keylink\" target=\"_blank\">比丘</a>名掘多。是尊者阿难。少小同学。甚爱敬念亲昵。未曾恚怒。然不乐修梵行。欲得舍戒还为白衣。是时阿难。至<a href=\"/remen/shizun.html\" class=\"keylink\" target=\"_blank\">世尊</a>所。到已头面礼足。在一面立。时阿难白世尊言。于此舍卫城。有比丘名曰掘多。是我少小同学。不堪任修梵行。欲舍戒还为白衣。愿世尊。与掘多比丘<a href=\"/remen/shuofa.html\" class=\"keylink\" target=\"_blank\">说法</a>。使于此现法中清净修梵行。时世尊。告阿难。阿难。汝自往诣彼掘多比丘所。对曰如是世尊。阿难从佛受教。便至掘多比丘所。世尊呼。对曰如是。时掘多比丘。从阿难教。至世尊所。到已头面礼足。在一面坐。时世尊。告掘多比丘言。云何比丘。汝审不乐修梵行。欲舍禁戒还为白衣耶。比丘报言。审然世尊。所以然者。身炽盛意亦炽盛。不堪任清净修梵行。世尊告曰。比丘女人有五秽行。云何为五。比丘。女人臭秽。言语粗犷。无反复心。犹如蚖虵。常怀毒垢。此女人。增益魔众。难得<a href=\"/remen/jietuo.html\" class=\"keylink\" target=\"_blank\">解脱</a>。亦如钩锁。女人不可亲近。犹如杂毒不可食。女人不可消亦如金刚。坏败人身。比丘。亦如火炎。犹彼阿鼻泥黎。比丘。女人不可观察。犹彼臭粪。比丘。女人不可听闻。犹如死向。比丘。女人如牢狱。犹如鞞摩质多牢狱(阿须系轮)。比丘。女人是怨家。亦如蚖虵。比丘。当远离。犹恶知识。比丘。女人为恐怖。犹贼村落。比丘。人身难得。犹优昙钵花。比丘。人身甚难得。犹彼板一孔推着水中。数万岁乃值其孔。比丘。时亦难遇。除其八时。汝比丘。已得人身。皆是本行所造。比丘。佛世尊出世甚难遇。犹如石女无子。比丘。如来出世甚难遇亦如优昙钵花。比丘。已得人身已。得受<a href=\"/remen/juzujie.html\" class=\"keylink\" target=\"_blank\">具足戒</a>。亦得入众。犹彼蒙尊国王。亦为人说法。休息<a href=\"/remen/zhiguan.html\" class=\"keylink\" target=\"_blank\">止观</a>至<a href=\"/remen/niepan.html\" class=\"keylink\" target=\"_blank\">涅槃</a>界。至彼处。如来善说此法。汝比丘。净修梵行。当尽苦原。时彼比丘。从佛受是教诫。即从坐上。无有尘垢。得<a href=\"/remen/fayan.html\" class=\"keylink\" target=\"_blank\">法眼</a>净。时彼比丘。即从坐起。头面礼世尊足。便退而去。尔时彼比丘。闻世尊说是教诫。在一闲静处。而自娱乐已。在闲静处。而自娱乐。所以族姓子。剃除须发。着<a href=\"/remen/jiasha.html\" class=\"keylink\" target=\"_blank\">袈裟</a>衣。于如来所。修无上梵行。尽<a href=\"/remen/shengsi.html\" class=\"keylink\" target=\"_blank\">生死</a>原。梵行已立。所作已办。更不复受母胎。是时彼比丘。即成阿罗汉。时尊者掘多。至世尊所。到已头面礼足。在一面坐。时尊者掘多。白世尊言。世尊所教诫。今已还觉。愿世尊听般涅槃。时世尊默然不对。尊者掘多比丘。再三白世尊言。世尊所教。今已还觉。愿世尊听般涅槃。时世尊告曰。比丘今正是时。彼比丘。即从坐起。头面礼足。绕世尊三匝。便退而去。还诣己房。到已除去坐具。于露地布坐具。便升<a href=\"/remen/xukong.html\" class=\"keylink\" target=\"_blank\">虚空</a>。现若干变化。或化一身。为若干身。或化若干身。为一身。或为石铁。或为金刚。或为墙壁城郭。或为高山石壁。皆过无碍。出没于地。譬如流水而无挂碍。结加趺坐。满虚空中。譬如大火。炎亦如飞鸟。犹如此日月。有大威神。有大力势。以手摩抆。<a href=\"/remen/huashen.html\" class=\"keylink\" target=\"_blank\">化身</a>至梵天。于虚空中。坐卧经行。或现烟炎。身下出烟。身上出火。身上出烟。身下出火。左出烟右出火。右出烟左出火。前出烟后出炎。后出烟前出炎。举身出烟。举身出炎。拳身出火。时彼比丘。还敛神足。身就独坐。结加趺坐。直身正意。系念在前。便入初禅。从初禅起。入第二禅。从二禅起。入第三禅。从三禅起。入第四禅。从第四禅起。入空处。从空处起。入识处。从识处起。入不用处。从不用处起。入有想无想。从有想无想起。入想知灭<a href=\"/remen/sanmei.html\" class=\"keylink\" target=\"_blank\">三昧</a>。从想知灭三昧起。入有想无想不用处识处空处。四禅三禅二禅初禅。复从初禅起。入第二禅第三禅。时尊者掘多。从第四禅起。便舍身寿。于无余涅槃界。便般涅槃。时阿难<a href=\"/remen/gongyang.html\" class=\"keylink\" target=\"_blank\">供养</a>尊者掘多<a href=\"/remen/sheli.html\" class=\"keylink\" target=\"_blank\">舍利</a>。至世尊所。到已头面礼足。在一面立。时阿难白世尊言。彼掘多比丘者。从如来受教诫。在闲静处而自娱乐。所以族姓子。剃除须发。着三法衣。已信坚固。<a href=\"/remen/chujia.html\" class=\"keylink\" target=\"_blank\">出家</a>学道。修无上梵行。尽生死原。梵行已立。所作已办。更不受母胎。世尊。彼尊者掘多。已般涅槃。世尊告曰。甚奇甚特。阿难。佛世尊成就无量<a href=\"/remen/zhihui.html\" class=\"keylink\" target=\"_blank\">智慧</a>。能使掘多比丘济生死渊。此阿难如来所行已足况度无数百千<a href=\"/remen/zhongsheng.html\" class=\"keylink\" target=\"_blank\">众生</a>。济生死渊。及余当拔济者。是故阿难。当发兹意。于佛于法于众。如是阿难。当作是学。是时尊者阿难。闻佛所说。<a href=\"/remen/huanxi.html\" class=\"keylink\" target=\"_blank\">欢喜</a>奉行</p><p>佛说阿难同学经</p></div>"
}]