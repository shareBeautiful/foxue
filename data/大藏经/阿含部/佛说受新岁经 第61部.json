[{
    "title": "佛说受新岁经 第61部",
    "author": "竺法护 译",
    "html": "<div class=\"B1_text\"><p>佛说受新岁经</p><p>西晋月氏国<a href=\"/remen/sanzang.html\" class=\"keylink\" target=\"_blank\">三藏</a>竺法护译</p><p>闻如是。一时佛在舍卫国东苑鹿母园中。与大<a href=\"/remen/biqiu.html\" class=\"keylink\" target=\"_blank\">比丘</a>众五百人俱。是时<a href=\"/remen/shizun.html\" class=\"keylink\" target=\"_blank\">世尊</a>。七月十五日。于露地敷坐。比丘僧前后围绕。佛告阿难曰。汝今于露地速击揵槌。所以然者。今七月十五日是受新岁之日。是时尊者阿难。右膝着地长跪叉手。便说此偈</p><p>净眼无与等无事而不练</p><p><a href=\"/remen/zhihui.html\" class=\"keylink\" target=\"_blank\">智慧</a>无染着何等名受岁</p><p>尔时世尊复说此偈报阿难曰</p><p>受岁三业净身口意所作</p><p>两两比丘对自陈所作短</p><p>还自称名字今日众受岁</p><p>我亦净意受唯愿原其过</p><p>尔时阿难复以此偈问其仪曰</p><p>过去恒沙佛辟支及声闻</p><p>尽是诸<a href=\"/remen/fofa.html\" class=\"keylink\" target=\"_blank\">佛法</a>独是释迦文</p><p>尔时世尊复更以偈报阿难曰</p><p>恒沙过去<a href=\"/remen/fodizi.html\" class=\"keylink\" target=\"_blank\">佛弟子</a>清净心</p><p>皆是诸佛法非今释迦文</p><p>辟支无此法无岁无<a href=\"/remen/dizi.html\" class=\"keylink\" target=\"_blank\">弟子</a></p><p>独逝无伴侣不与他<a href=\"/remen/shuofa.html\" class=\"keylink\" target=\"_blank\">说法</a></p><p>当来佛世尊恒沙不可计</p><p>彼亦受此岁如今瞿昙法</p><p>是时尊者阿难闻此语已。<a href=\"/remen/huanxi.html\" class=\"keylink\" target=\"_blank\">欢喜</a>踊跃不能自胜。即升讲堂手执揵槌。并作是说。我今击此如来信鼓。诸有如来弟子众者尽当普集。尔时阿难复说此偈</p><p>降伏魔力怨除结无有余</p><p>露地击揵槌比丘闻当集</p><p>诸欲闻法人度流<a href=\"/remen/shengsi.html\" class=\"keylink\" target=\"_blank\">生死</a>海</p><p>闻此妙响音尽当速集此</p><p>尔时尊者阿难已击揵槌。至世尊所头面礼足。在一面住白世尊言。今正是时。唯愿世尊。何所敕使。是时世尊告阿难曰。汝随次第坐。如来自当知时。是时世尊坐于草坐。告诸比丘。汝等尽当坐于草坐。诸比丘对曰。如是世尊。时诸比丘各坐草坐。是时世尊默然观诸比丘已。便敕诸比丘。我今欲受新岁。我无过咎于众人乎。又不犯身口意耶。如来说此语已。诸比丘默然不对。如来是时复三告诸比丘。我今欲受新岁。然我无过于众人乎。是时尊者<a href=\"/remen/sheli.html\" class=\"keylink\" target=\"_blank\">舍利</a>弗。即从坐起长跪叉手。白世尊言。诸比丘众观察如来无身口意过。所以然者。世尊今日不度者度。不脱者脱。不<a href=\"/remen/niepan.html\" class=\"keylink\" target=\"_blank\">涅槃</a>者令得涅槃。无救护者为作救护。为盲者作眼目。为病者作医王。<a href=\"/remen/sanjie.html\" class=\"keylink\" target=\"_blank\">三界</a>独尊无能及者。最尊最上。未起道意者令发道意。众人未悟。尊令悟之。未闻法者使令闻之。为迷者作径路导以<a href=\"/remen/zhengfa.html\" class=\"keylink\" target=\"_blank\">正法</a>。以此事缘如来无咎于众人也。亦无身口意过。是时舍利弗白世尊言。我今亦向如来自陈。然无过咎于如来及比丘僧乎。世尊告曰。汝今舍利弗。都无身口意所作非行。所以然者。汝今智慧无能及者。种种智慧。无量智慧。无边之智。无与等智。疾智捷智。甚深之智。平等之智。少欲知足乐之处。多诸方便。念不错乱摠持<a href=\"/remen/sanmei.html\" class=\"keylink\" target=\"_blank\">三昧</a>。根原<a href=\"/remen/juzujie.html\" class=\"keylink\" target=\"_blank\">具足戒</a>。成就三昧。成就智慧。成就<a href=\"/remen/jietuo.html\" class=\"keylink\" target=\"_blank\">解脱</a>。成就解脱知见。成就勇悍。能忍所说。知恶之为非法。心性庠序。不行卒暴。犹如转轮圣王最大太子。当绍王位。转于宝轮。舍利弗亦复如是。转于无上清净法轮。诸天世人及龙鬼神魔若魔天。本所不转。汝今所说常<a href=\"/remen/rufa.html\" class=\"keylink\" target=\"_blank\">如法</a>议。未曾违理</p><p>是时舍利弗白佛言。此五百比丘尽当受岁。此五百人尽无过咎于如来乎。世尊告曰。我亦不责此五百比丘身口意行。所以然者。此舍利弗大众之中。极为清净无诸瑕秽。今此众中最小下座。得须陀洹道。必当上及不退转法。以是之故我不怨责此众</p><p>尔时朋耆奢在此众中。即从坐起前至世尊所。头面礼足白世尊言。我今堪任欲有所论。世尊告曰。欲有所说今正是时。朋耆奢即于佛前。叹佛及比丘僧。而说此偈</p><p>十五清净日五百比丘集</p><p>诸缚结悉解无爱更不生</p><p>转轮大圣王群臣所围绕</p><p>普遍诸世界天上及<a href=\"/remen/shijian.html\" class=\"keylink\" target=\"_blank\">世间</a></p><p>大将人众导为人作导师</p><p>弟子乐侍从三达六通彻</p><p>皆是真<a href=\"/remen/fozi.html\" class=\"keylink\" target=\"_blank\">佛子</a>无有尘垢者</p><p>能断欲爱刺今日自归命</p><p>尔时世尊可朋耆奢所说。是时朋耆奢作是念。如来今日可我所说。欢喜踊跃不能自胜。即从坐起<a href=\"/remen/lifo.html\" class=\"keylink\" target=\"_blank\">礼佛</a>却退还就本位。尔时世尊告诸比丘。我声闻中第一造偈弟子。所谓朋耆奢比丘是。所说无疑难。亦是朋耆奢比丘是也。尔时诸比丘闻佛所说。欢喜奉行</p><p>佛说受新岁经</p><p>按此受新岁经。竺法护译者。国本宋本。皆编于容函中。丹藏则容函中。有名受岁经者。而与此经大别。今依开元录捡之。则丹藏之经正是容函受岁经耳。此宋藏经。与此竟函新岁经。文异义同。似是同本异译耳。则开元录中以新岁经。为单译者厥义未详。今且欲类聚以待贤哲。故以此经移编于竟函焉</p></div>"
}]