[{
    "title": "佛说水沫所漂经 第106部",
    "author": "昙无兰 译",
    "html": "<div class=\"B1_text\"><p>佛说水沫所漂经</p><p>东晋西域<a href=\"/remen/shamen.html\" class=\"keylink\" target=\"_blank\">沙门</a>竺昙无兰译</p><p>闻如是。一时婆迦婆在阿迎阇(波斯匿王所造观也)恒水侧。与大<a href=\"/remen/biqiu.html\" class=\"keylink\" target=\"_blank\">比丘</a>众五百人俱。时有大聚沫为水所漂。<a href=\"/remen/shizun.html\" class=\"keylink\" target=\"_blank\">世尊</a>见已告诸比丘。汝等颇见此沫聚为恒水所漂不。诸比丘对曰。如是世尊。世尊告曰。此沫聚若有目士。谛观察之思惟分别。彼人见已谛观察之思惟分别。空无所有无来无往亦不坚固。此水聚沫何可依怙。如是诸所有色。过去当来现在。若粗若细若远若近。彼有目士谛观察之思惟分别。彼人见已谛观察之思惟分别。空无所有无来无往。空无所有亦不坚固。此色阴有何坚固。譬如夏雨有泡现。或有生者。或有灭者。彼有目士谛观察之思惟分别。彼人已见谛观察之思惟分别。空无所有。无来无往。亦不坚固。犹如此水沫有何坚固。如是此身中痛。当来过去现在。若粗若细若好若丑若远若近。彼有目士谛观察之思惟分别。彼已观察思惟分别。觉知空无所有无来无往亦不坚固。此痛阴中有何坚固。譬若夏后日日正中。无有云曀野马炽盛。彼有目士而观察之思惟分别。彼已观察思惟分别。则觉知空无所有无来无往亦不坚固。此野马有何坚固。如是诸所有想。过去当来现在。若粗若细若好若丑若远若近。彼有目士而观察之思惟分别。彼已观察思惟分别。空无所有无来无往亦无坚固。此想阴中有何坚固。譬如有人从城郭村落出。求坚固彼器。便往大丛树中。若见芭蕉树生茂盛好。人见者<a href=\"/remen/huanxi.html\" class=\"keylink\" target=\"_blank\">欢喜</a>。独生无枝叶。若断其根作三四段。在处皮处皮剥。却欲求实不可得。况欲得坚固。彼有目士谛观察思惟分别。彼已观察思惟分别。空无所有无来无往亦不坚固。此芭蕉树有何坚固。如是诸所有行。过去当来现在。若粗若细若好若丑若远若近。彼有目士而观察之思惟分别。彼已观察思惟分别。觉知空无所有无来无往亦不坚固。此行阴有何坚固。譬如黠慧幻师及幻师<a href=\"/remen/dizi.html\" class=\"keylink\" target=\"_blank\">弟子</a>在众人前自现幻术。若有目士谛观察思惟分别。彼已观察思惟分别。空无所有无来无往亦不坚固。此幻术有何坚固。如是诸所有识。过去当来现在。若粗若细若好若丑若远若近。彼有目士而谛观察思惟分别。彼已观察思惟分别。空无所有无来无往亦不坚固。此识阴有何坚固。尔时世尊便说偈言</p><p>色如彼聚沫痛如彼水泡</p><p>想如夏野马行如芭蕉树</p><p>识如彼幻术最胜之所说</p><p>若能谛观察思惟而分别</p><p>空亦无所有若能作是观</p><p>谛察此身中大智之所说</p><p>当灭此三法能舍除去色</p><p>此行亦如是幻师不真术</p><p>尔时诸比丘闻佛所说。欢喜奉行</p><p>佛说水沫所漂经</p></div>"
}]