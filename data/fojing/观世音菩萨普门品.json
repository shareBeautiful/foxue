[
    {
        "title": "《妙法莲华经观世音菩萨普门品》全文",
        "date": "2014-03-20",
        "author": "鸠摩罗什",
        "html": "<div class=\"B1_text\"><p>　　<strong><a href=\"/fojing/pumenpin/yuanwen.html\" class=\"keylink\" target=\"_blank\">观世音菩萨普门品</a>原文</strong></p><p>　　<strong>姚秦<a href=\"/remen/sanzang.html\" class=\"keylink\" target=\"_blank\">三藏</a>法师鸠摩罗什译</strong></p><p>　　尔时无尽意菩萨即从座起，偏袒右肩，合掌向佛而作是言：\"<a href=\"/remen/shizun.html\" class=\"keylink\" target=\"_blank\">世尊</a>，<a href=\"/fojiaogushi/ganying/gsyps.html\" class=\"keylink\" target=\"_blank\">观世音菩萨</a>以何<a href=\"/remen/yinyuan1.html\" class=\"keylink\" target=\"_blank\">因缘</a>名观世音？\"</p><p>　　佛告无尽意菩萨：\"善男子，若有无量百千万亿<a href=\"/remen/zhongsheng.html\" class=\"keylink\" target=\"_blank\">众生</a>，受诸苦恼，闻是观世音菩萨，一心称名，观世音菩萨即时观其音声皆得<a href=\"/remen/jietuo.html\" class=\"keylink\" target=\"_blank\">解脱</a>。若有持是观世音菩萨名者，设入大火，火不能烧，由是菩萨威神力故；若为大水所漂，称其名号，即得浅处；若有百千万亿众生，为求金、银、琉璃、砗磲、玛瑙、珊瑚、琥珀真珠等宝，入于大海，假使黑风吹其船舫，漂坠罗刹鬼国，其中若有乃至一人称观世音菩萨名者，是诸人等皆得解脱罗刹之难。以是因缘，名观世音。若复有人临当被害，称观世音菩萨名者，彼所执刀杖，寻段段坏，而得解脱。若三千大千国土，满中夜叉、罗刹，欲来恼人，闻其称观世音菩萨名者，是诸恶鬼尚不能以恶眼视之，况复加害；设复有人，若有罪、若无罪，杻械枷锁检系其身，称观世音菩萨名者，皆悉断坏，即得解脱；若三千大千国土，满中怨贼，有一商主将诸商人，赍持重宝，经过险路，其中一人作是唱言，诸善男子，勿得恐怖，汝等应当一心称观世音菩萨名号，是菩萨能以<a href=\"/remen/wuwei.html\" class=\"keylink\" target=\"_blank\">无畏</a>施于众生，汝等若称名者，于此怨贼，当得解脱。众商人闻具发声言，南无观世音菩萨。称其名故，即得解脱。无尽意，观世音菩萨摩诃萨威神之力，巍巍如是。若有众生多于淫欲，常念恭敬观世音菩萨，便得离欲；若多嗔恚，常念恭敬观世音菩萨，便得离嗔；若多愚痴，常念恭敬观世音菩萨，便得离痴。无尽意，观世音菩萨有如是等大威神力，多所<a href=\"/remen/154932.html\" class=\"keylink\" target=\"_blank\">饶益</a>，是故众生常应心念。若有女人，设欲求男，<a href=\"/remen/libai.html\" class=\"keylink\" target=\"_blank\">礼拜</a><a href=\"/remen/gongyang.html\" class=\"keylink\" target=\"_blank\">供养</a>观世音菩萨，便生福德<a href=\"/remen/zhihui.html\" class=\"keylink\" target=\"_blank\">智慧</a>之男；设欲求女，便生端正有相之女，宿植德本，众人爱敬。无尽意，观世音菩萨有如是力。若有众生恭敬礼拜观世音菩萨，福不唐捐。是故众生皆应<a href=\"/remen/shouchi.html\" class=\"keylink\" target=\"_blank\">受持</a>观世音菩萨名号。无尽意，若有人受持六十二亿恒河沙菩萨名字，复尽形供养饮食衣服卧具医药，于汝意云何？是善男子、善女人<a href=\"/remen/gongde.html\" class=\"keylink\" target=\"_blank\">功德</a>多不？\"无尽意言：\"甚多世尊。\"佛言：\"若复有人受持观世音菩萨名号，乃至一时礼拜供养，是二人福，正等无异，于百千万亿劫不可穷尽。无尽意，受持观世音菩萨名号，得如是无量无边福德之利。\"无尽意菩萨白佛言：\"世尊，观世音菩萨云何游此<a href=\"/remen/suoposhijie.html\" class=\"keylink\" target=\"_blank\">娑婆世界</a>\"云何而为众生<a href=\"/remen/shuofa.html\" class=\"keylink\" target=\"_blank\">说法</a>？方便之力，其事云何？\"佛告无尽意菩萨：\"善男子，若有国土众生，应以<a href=\"/remen/foshen.html\" class=\"keylink\" target=\"_blank\">佛身</a>得度者，观世音菩萨即现佛身而为说法，应以辟支佛身得度者，即现辟支佛身而为说法；应以声闻身得度者，即现声闻身而为说法；应以梵王身得度者，即现梵王身而为说法；应以帝释身得度者，即现帝释身而为说法；应以<a href=\"/remen/zizai.html\" class=\"keylink\" target=\"_blank\">自在</a>天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗<a href=\"/remen/shamen.html\" class=\"keylink\" target=\"_blank\">沙门</a>身得度者，即现毗沙门身而为说法；应以小王身得度者，即现小王身而为说法；应以长者身得度者，即现长者身而为说法；应以<a href=\"/fjrw/jsrw/\" class=\"keylink\" target=\"_blank\">居士</a>身得度者，即现居士身而为说法；应以宰官身得度者，即现宰官身而为说法；应以<a href=\"/remen/poluomen.html\" class=\"keylink\" target=\"_blank\">婆罗门</a>身得度者，即现婆罗门身而为说法；应以<a href=\"/remen/biqiu.html\" class=\"keylink\" target=\"_blank\">比丘</a>、<a href=\"/remen/biqiuni.html\" class=\"keylink\" target=\"_blank\">比丘尼</a>、优婆塞、优婆夷身得度者，即现比丘、比丘尼、优婆塞、优婆夷身而为说法；应以长者居士、宰官、婆罗门妇女身得度者，即现妇女身而为说法；应以童男童女身得度者，即现童男童女身而为说法；应以天、龙、夜叉、乾闼婆、阿修罗、迦楼罗、紧那罗、摩喉罗伽、人、非人等身得度者，即现之而为说法。应以执金刚神得度者，即现执金刚神而为说法；无尽意，是观世音菩萨成就如是功德，以种种形游诸国土，度脱众生，是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。\"无尽意菩萨白佛言：\"世尊，我今当供养观世音菩萨。\"即解颈众宝珠璎珞，价值百千两金，而以予之。作是言：\"仁者受此法施珍宝璎珞。\"时观世音菩萨不肯受之。无尽意复白观世音菩萨言：\"仁者愍我等故，受此璎珞。\"尔时佛告观世音菩萨：\"当愍此无尽意菩萨及<a href=\"/remen/sizhong.html\" class=\"keylink\" target=\"_blank\">四众</a>、天、龙、夜叉、乾闼婆、阿修罗、迦楼罗、紧那罗、摩喉罗伽、人、非人等故，受是璎珞。\"即时观世音菩萨愍诸四众，及于天、龙、人、非人等，受其璎珞，分作二分，一分奉释迦牟尼佛，一分奉多宝佛塔。\"无尽意。观世音菩萨有如是自在神力，游于娑婆世界。\"尔时无尽意菩萨以偈问曰：</p><p>　　\"世尊妙相具，我今重问彼，</p><p>　　<a href=\"/remen/fozi.html\" class=\"keylink\" target=\"_blank\">佛子</a>何因缘，名为观世音？\"</p><p>　　具足妙相尊，偈答无尽意。</p><p>　　\"汝听观音行，善应诸方所，</p><p>　　弘誓深如海，历劫不思议，</p><p>　　侍多千亿佛，发大清敬愿。</p><p>　　我为汝略说，闻名及见身，</p><p>　　心念不空过，能灭诸有苦。</p><p>　　假使兴害意，推落大火坑，</p><p>　　念彼观音力，火坑变成池。</p><p>　　或漂流巨海，龙鱼诸鬼难，</p><p>　　念彼观音力，波浪不能没。</p><p>　　或在须弥峰，为人所推坠，</p><p>　　念彼观音力，如日<a href=\"/remen/xukong.html\" class=\"keylink\" target=\"_blank\">虚空</a>住。</p><p>　　或被恶人逐，坠落金刚山，</p><p>　　念彼观音力，不能损一毛。</p><p>　　或值怨贼绕，各执刀加害，</p><p>　　念彼观音力，咸即起慈心。</p><p>　　或遭王难苦，临刑欲寿终，</p><p>　　念彼观音力，刀寻段段坏。</p><p>　　或囚禁枷锁，手足被扭械，</p><p>　　念彼观音力，释然得解脱。</p><p>　　咒诅诸毒药，所欲害身者，</p><p>　　念彼观音力，还著于本人。</p><p>　　或遇恶罗刹，毒龙诸鬼等，</p><p>　　念彼观音力，时悉不敢害。</p><p>　　若恶兽围绕，利牙爪可怖，</p><p>　　念彼观音力，疾走无边方。</p><p>　　螈蛇及蝮蝎，气毒烟火然，</p><p>　　念彼观音力，寻声自回去。</p><p>　　云雷鼓掣电，降雹澍大雨，</p><p>　　念彼观音力，应时得消散。</p><p>　　众生被困厄，无量苦逼身，</p><p>　　观音妙智力，能救<a href=\"/remen/shijian.html\" class=\"keylink\" target=\"_blank\">世间</a>苦。</p><p>　　具足<a href=\"/remen/shentong.html\" class=\"keylink\" target=\"_blank\">神通</a>力，广修智方便，</p><p>　　十方诸国土，无刹不现身。</p><p>　　种种诸恶趣，<a href=\"/remen/diyu.html\" class=\"keylink\" target=\"_blank\">地狱</a>鬼畜生，</p><p>　　生老病死苦，以渐悉令灭。</p><p>　　真观清净观，广大智慧观，</p><p>　　<a href=\"/remen/beiguan.html\" class=\"keylink\" target=\"_blank\">悲观</a>及慈观，常愿常瞻仰。</p><p>　　无垢清净光，慧日破诸暗，</p><p>　　能伏灾风火，普明照世间。</p><p>　　悲体戒雷震，慈意妙大云，</p><p>　　澍<a href=\"/remen/ganlu.html\" class=\"keylink\" target=\"_blank\">甘露</a>法雨，灭除<a href=\"/remen/fannao.html\" class=\"keylink\" target=\"_blank\">烦恼</a>焰。</p><p>　　诤讼经官处，怖畏军阵中，</p><p>　　念彼观音力，众怨悉退散。</p><p>　　妙音观世音，<a href=\"/remen/fanyin.html\" class=\"keylink\" target=\"_blank\">梵音</a>海潮音，</p><p>　　胜彼世间音，是故须常念。</p><p>　　念念勿生疑，观世音净圣，</p><p>　　于苦恼死厄，能为作衣怙。</p><p>　　具一切功德，慈眼视众生，</p><p>　　福聚海无量，是故应<a href=\"/remen/dl.html\" class=\"keylink\" target=\"_blank\">顶礼</a>。\"</p><p>　　尔时持地菩萨即从座起，前白佛言：\"世尊，若有众生闻是观世音菩萨品自在之业，普门示现神通力者，当知是人功德不少。\"佛说是<a href=\"/fojing/pumenpin/\" class=\"keylink\" target=\"_blank\">普门品</a>时，众中八万四千众生皆发无等等阿耨多罗三藐三<a href=\"/remen/putixin.html\" class=\"keylink\" target=\"_blank\">菩提心</a>。</p><p>　　<a href=\"/fojing/miaofalianhuajing/yuanwen.html\" class=\"keylink\" target=\"_blank\">妙法莲华经</a>观世音菩萨普门品终</p></div>"
    }
]